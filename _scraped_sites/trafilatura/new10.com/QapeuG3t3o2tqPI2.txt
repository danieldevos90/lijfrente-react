---
title: Zo haal je meer uit je bestaande relaties | New10
author: New
url: https://new10.com/blog/zo-haal-je-meer-uit-je-bestaande-relaties
hostname: new10.com
description: Hoe haal je zoveel mogelijk uit je klantrelaties? Deze 4 tips helpen je om ieder contact met je klant zo effectief mogelijk te maken. Lees meer.
sitename: New10
date: 2018-10-29
---
Als je vroeger meer uit je bestaande relaties wilde halen, ging dat ongeveer zo. Je zag in je agenda dat het tijd was om weer eens te bellen en zocht in je rolodex het contact op. In een notitieblok hield je de uitkomst van het gesprek bij. Behoorlijk tijdsintensief. Gelukkig is dat tegenwoordig allemaal een stuk makkelijker. Met een duidelijke contactstrategie plan je ieder contactmoment in zodat je er zoveel mogelijk waarde uit haalt. In een slim CRM-systeem verzamel je alle communicatie en bespaar je tijd door automatisering. En daardoor heb je ruimte om af en toe eens iets extra’s te doen voor je relaties. In dit artikel laten we zien hoe je deze tips toepast.

De tijd van jou en jouw klanten is kostbaar en daarom kan je niet eindeloos aan de telefoon hangen. Het is daarom belangrijk dat elk klantcontact waarde toevoegt. Een gestructureerde en consistente manier van communiceren helpt hierbij. De manier waarop je contact wil leggen met jouw klanten, leg je vast in een contactstrategie.

Een contactstrategie omvat alles rondom de communicatie met je klant:

- Wanneer je contact opneemt
- Welke boodschap je hebt
- Via welk kanaal je contact opneemt
- Welk doel je wilt bereiken met het contact

Zo’n strategie helpt je met het inplannen en vormgeven van al je klantcommunicatie en zorgt dat je waarde toevoegt op ieder moment.

Een rolodex waar we net over spraken is gelukkig al lang niet meer van deze tijd. Om je contacten te beheren, kan je slimme CRM-systemen gebruiken. Een CRM-systeem helpt je om alle informatie over je klanten op te slaan, te beheren en te analyseren. Het doel: de relaties met je klanten onderhouden en verbeteren, klanten optimaal bedienen en meer inzicht hebben in jouw eerdere contactmomenten.

Dit kun je onder andere met een CRM-systeem:

- Beheer contactmomenten
- Sla alle communicatie op
- Verzamel en beheer leads
- Maak salesprognoses
- Breng kansen in kaart
- Houd de status van ieder contact bij

Veel CRM-systemen nemen je actief werk uit handen door taken geautomatiseerd uit te voeren. Laat je CRM bijvoorbeeld automatisch een follow-up-mail sturen om een afspraak te bevestigen of stel herinneringen in om je klant te bellen. Maar ook geautomatiseerde reacties op livechat of uitnodigingen sturen voor evenementen helpen je tijd te besparen terwijl je toch in je klantrelaties investeert.

Verras je klanten en doe eens iets extra’s, iets geks of iets leuks. Geef ze een kadootje, stuur ze een handgeschreven kaartje (Coolblue bewijst dat dit werkt) of nodig ze onverwacht uit voor een kop koffie met een stuk taart. Je laat zo zien dat je aan ze denkt, zelfs als je er niets mee lijkt te willen winnen. Zo bind je klanten aan je en vergroot je hun loyaliteit. In dit artikel vind je meer tips om de loyaliteit van je klanten te vergroten.