---
title: New10: ‘Dit jaar goed voor 500 leningen’
url: https://new10.com/pers/in-de-media/dit-jaar-goed-voor-500-leningen
hostname: new10.com
description: Het is gestart in september 2017, maar als dochterbedrijf van ABN Amro kredietplatform New10 wel snel uit de startblokken. Investeerders.nl ging in gesprek met commercieel directeur Mark Schröder over hoe snel dat dan ging en wat er in het eerste jaar zoal is bereikt.
sitename: new10.com
date: 2025-03-15
---
** Het is gestart in september 2017, maar als dochterbedrijf van ABN Amro kredietplatform New10 wel snel uit de startblokken. Investeerders.nl ging in gesprek met commercieel directeur Mark Schröder over hoe snel dat dan ging en wat er in het eerste jaar zoal is bereikt. **

New10 biedt het mkb lineaire bedrijfskredieten tot één miljoen euro en tegen een rente tussen de 2,7 en 8,9 procent. Het online platform werkt zelfstandig, twee derde van de leningen komt van andere banken dan ABN Amro en ook het complete personeelsbestand los staat van de bank. Bij ons bezoek aan het bedrijf is de fintechcultuur direct duidelijk.

New10 is dus een dochterbedrijf van ABN Amro en Mark komt zelf ook van de bank, maar volgens hem is een groot gedeelte van het personeel helemaal niet bekend met het bankwezen. “Er werken hier zo’n 35 mensen die samen goed zijn voor 17 verschillende nationaliteiten”, geeft hij aan. Volgens hem heeft dat juist een positieve invloed. “Nieuwe mensen zien verbeterpunten die iemand uit de branche niet meer opvallen.”

Als voorbeeld noemt hij de tijd en inzet die nodig is om te je eigen rentepercentage te ontdekken. Als we die gelijk even testen, hebben we inderdaad in enkele minuten een aanbod. Al zijn andere fintechs vaak ook sneller dan de bank. Daar betaal je die vaak wel terug via een hogere rente, omdat ze onderpand deels moeten overslaan om die snelheid te bereiken, maar bij New10 is dat volgens Mark niet het geval.

Hij wil het beter doen dan bestaande oplossingen, maar de lening en het rentetarief zijn vergelijkbaar met de bank en New10 claimt dus pandrecht op je activa en hoofdelijke aansprakelijkheid. “Misschien dat de bank een goedkopere rente kan rekenen als ze echt met je in gesprek gaan en ontdekken dat je meer zekerheid kan bieden, bijvoorbeeld privé via een overwaarde op je huis. Maar op basis van de data die wij nu hebben zal je daar hetzelfde aanbod krijgen.”

Naast dat New10 met online bedrijfsfinancieringen actief is, kijkt het ook naar alternatieve financieringsvormen. Zo is in juni dit jaar een samenwerking gestart met Payt, waar ondernemers hun debiteurenbeheer aan kunnen uitbesteden en met die facturen als onderpand direct een lening kunnen afsluiten bij New10.

Het aanbod dat New10 biedt via Payt lijkt daarmee wat op factoring, al is het volgens Mark niet hetzelfde. “Omdat een groot deel van onze medewerkers helemaal niet uit het bankwezen komt denken ze niet in die hokjes en de samenwerking met Payt is daar een goed voorbeeld van. Je hoeft niet je facturen over te hevelen maar geeft ze alleen als onderpand. Dit kan door een koppeling met het systeem van Payt.” Volgens hem is dit een stuk makkelijker dan factoring, en tegen een scherpere rente dan daar gebruikelijk is.

Sinds de samenwerking met Payt in juni zijn er tientallen leningen verstrekt. Al geeft Mark aan dat het nog geen tien procent van het totaal is, en het volume via Payt dus ook nog flink zal moeten groeien. Desondanks denkt hij dat samenwerkingen als deze, nieuwe manieren van financieren kunnen realiseren.

New10 is zelf inmiddels al een jaar bezig. “We zien inderdaad een goede stijgende lijn. Dat was ook gepland, en momenteel draaien we zelfs boven verwachting.”

Omdat het jaar nog niet voorbij is wil Mark niet te veel op de feiten vooruitlopen maar dat 2018 goed zal worden afgesloten is dus volgens hem een feit. “We hoopten op een paar honderd leningen. Dat is gelukt, mijn verwachting is dat we dit jaar boven de 500 uitkomen.” Een korte rekensom leert dat er op werkdagen dus meerdere leningen worden verstrekt.

Andere samenwerkingen sluit hij zeker niet uit, maar de commercieel directeur denkt op eigen kracht al flink te kunnen groeien. Als we hem confronteren met het feit dat de meeste fintechs de eerste jaren weten te verdubbelen, geeft hij aan dat dit ook de ambitie is van New10. “Als we dit jaar boven de 500 bedrijfsfinancieringen realiseren, zal dit aantal in 2020 zeker in de duizenden lopen. Onze doelstellingen voor de komende twee jaar zijn groter dan simpelweg verdubbelen op jaarbasis.”