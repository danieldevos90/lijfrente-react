---
title: Tipping points: zo doorbreek je een groei-impasse | New10
author: New
url: https://www.deondernemer.nl/nieuwsbericht/174128/het-tippingpoint-van-fotodoos-zo-doorbreek-je-een-groei-impasse
hostname: deondernemer.nl
description: Het tipping point van Fotodoos: zo doorbreek je een groei-impasse. Lees verder.
sitename: New10
date: 2018-09-24
---
Rolf Mooibroek (30) doet met zijn bedrijf Fotodoos eigenlijk alles goed. De Groningse ondernemer heeft een product waarnaar veel vraag is en er zijn volop mogelijkheden om de business op te schalen. Rolf werkt aan zijn bedrijf in plaats van in zijn bedrijf en heeft een scherpe strategische visie. Toch is Fotodoos al een paar jaar niet gegroeid. Hoe kan dat? Groeicoach Kees de Jong helpt Rolf antwoord te vinden op de vraag: wat is de magic bullit om wel uit te groeien tot een internationale speler met vier miljoen omzet?

*In deze derde aflevering van de serie Tipping Points gaat ondernemer, investeerder en groeicoach Kees de Jong samen met New10 in gesprek met ondernemers. Hij zoekt samen met de ondernemer naar de groei-bottlenecks om daarmee het bedrijf door het volgende tipping point te loodsen. Wij geloven dat groei niet alleen gaat over geld, maar juist ook over de persoonlijke ontwikkeling en het pakken van kansen.*

Fotodoos verhuurt en verkoopt fotobooths aan particulieren en bedrijven. De afgelopen vijf jaar lieten bezoekers van zo'n 3000 bruiloften, verjaardagen, personeelsfeesten en andere evenementen zichzelf op vermakelijke wijze fotograferen met de machines van het Groningse bedrijf.

Rolf heeft twee fulltimers in dienst die zich bezighouden met planning, klantcontacten en het voorbereiden van evenementen. Hij beschikt over een team van ongeveer twintig studenten die wekelijks het land in gaan met een Fotodoos. Dat doen zij met een range van zes modellen, van de classic fotobooth die ter plekke foto's print, tot een open air-variant waarmee je met twintig man tegelijk op de foto kan.

Ik sprak Rolf op de plek waar het allemaal begon: het prachtige landgoed Lemferdinge in het uiterste noorden van Drenthe. Rolf hield er in 2013 zijn trouwfeest. Hij wilde voor zijn bruiloft een fotobooth huren, maar kon er geen vinden die aan zijn wensen voldeed. Dus besloot Rolf er zelf een te bouwen. Als jonge ondernemer met een internetbureau en ervaring in de fotografie, was dat wel aan hem besteed.

Ik krijg een enorme drive van deze onderneming. Mijn skills als ontwikkelaar en fotograaf komen samen in Fotodoos.


Om uit de kosten te komen, besloot Rolf de fotobooth te verhuren. Er was echter zoveel vraag dat hij een gat in de markt zag. Binnen een jaar zat Rolf op twee ton omzet en in jaar twee al op een half miljoen. “Ik krijg een enorme drive van deze onderneming. Mijn skills als ontwikkelaar en fotograaf komen samen in Fotodoos. Van het bouwen van de website en het ontwikkelen van boekingssystemen tot het doorontwikkelen van het product.”

Maar na het tweede superjaar stokte de groei. Rolf liep aan tegen een burn-out. De verantwoordelijkheid voor de bedrijfsgroei en zijn personeel vielen hem zwaar. Rolf kampte bovendien met slaaptekort. Fotodoos had geen bedrijfspand: de fotobooths werden in het Groningse appartement van Rolf en zijn vrouw opgeslagen. “Dat betekende dat alle fotodozen naar boven moesten met de lift. Vijf keer per nacht. Ik heb letterlijk wakker gelegen van de deurbel”, vertelde Rolf.

Rolf ging met zijn problemen aan de slag en leerde beter grenzen te stellen. De opslag van de fotobooths verhuisde naar een bedrijfspand. Maar Fotodoos kreeg te maken met nieuwkomers in de markt, die concurreren op de prijs. Rolf besloot zich te richten op service en kwaliteit. De focus werd verlegd van bruiloften en partijen naar bedrijfsevenementen. Deze strategische keuze leidde tot een lager aantal boekingen, voor een hogere prijs; de omzet bleef gelijk.

*(foto) Rolf Mooibroek*

Wat is de ondernemersdroom van Rolf? “Ik wil een succesvol ondernemer worden, met goede werk/privé-balans. Marktleider op het gebied van fotobooths. De markten in de buurlanden zijn booming”, aldus de Groningse ondernemer. Hij wil zijn concept uitbreiden naar omringende landen als Duitsland, België, Frankrijk en Engeland. Hij verwacht dan uit te komen op 300 parttime medewerkers en 4 miljoen omzet. Toen ik Rolf vroeg hoe hij dat wil bereiken, gaf hij eigenlijk meteen de juiste analyse. Hij wil Fotodoos toespitsen op de zakelijke markt, waar minder op prijs wordt geconcurreerd. Rolf wil zijn boekingssystemen zo inrichten dat hij makkelijker internationaal kan opschalen. En hij wil meer uit het bedrijf treden in plaats van erin te blijven werken. Zodat hij de slimme keuzes kan maken die zijn bedrijf verder laten groeien. De blueprint voor Rolfs succesvolle bedrijf van de toekomst ligt klaar. In zijn toekomstvisie kan ik weinig gaten schieten. Maar als Rolf het zo goed weet, wat staat het realiseren van zijn plannen dan in de weg?

Rolf bekende dat hij eigenlijk gevangen zit in een web van zijn eigen voorzichtigheid, mede veroorzaakt door zijn eerdere burn-out. “Mijn eigen geld zit in het bedrijf. De angst dat ik de lonen niet meer kan betalen, de verantwoordelijkheid die ik draag voor de medewerkers. Dat houdt me ergens tegen.” Wie of wat kan Rolf helpen om dat web van voorzichtigheid te doorbreken? In mijn optiek is de magic bullet een externe mentor, maar in dit geval beter nog: een externe investeerder. Zo'n investeerder kan Rolf niet alleen met extra financiering helpen om sneller de volgende groeistap te maken. Hij kan Rolf ook positief gedisciplineerd uitdagen en dienen als vraagbaak. Rolf kan samen met de investeerder een groeiplan maken om nog twee extra mensen aan te nemen en de buitenlandse markten te veroveren. De belangrijkste vraag die Rolf voor zichzelf moet beantwoorden is: ken ik een investeerder, of ken ik iemand die een investeerder kent die mij kan helpen? Daar moet Rolf zich de komende tijd mee bezig houden. Dat is vele malen belangrijker dan het ontwikkelen van het zevende model fotobooth.

Zit je bedrijf in een groei-impasse? Dan heb je verschillende opties. Ik licht er drie voor je uit. Ze hebben elk hun plussen en minnen:

-
Het aangaan van een lening bij een financiële instelling: Kredietverstrekkers zoals New10 kunnen je snel en volledig digitaal helpen aan een lening. Bij New10 weet je binnen 15 minuten of je kunt lenen en onder welke voorwaarden. Bovendien kost zo'n zakelijk krediet je geen aandelen; je houdt de volledige controle over je bedrijf. Maar je rendement moet natuurlijk wel groter zijn dan het rentepercentage. Interesse? Vraag vrijblijvend een persoonlijke offerte aan bij New10.

-
Het aantrekken van een mentor of coach: Heb je niet zozeer behoefte aan krediet, maar eerder aan een klankbord of sparringpartner? Dan kun je op zoek gaan naar een mentor of coach. Eigenlijk kan elke ondernemer met ambitie een mentor of coach gebruiken. Iemand die jouw pad al eens heeft bewandeld kan je scherp houden en helpen betere keuzes te maken die bijdragen aan de groei van je bedrijf. Bij het aantrekken van een mentor moet je natuurlijk wel zelf over voldoende middelen (kunnen) beschikken om je groeiplannen te financieren.

-
Het aantrekken van een investeerder: Wanneer je behoefte hebt aan een sparringpartner én risicokapitaal, bijvoorbeeld voor uitbreiding naar het buitenland, kun je kiezen voor het aantrekken van een investeerder. Een investeerder kan je niet alleen helpen aan de benodigde extra financiering, maar geeft bovendien discipline: vreemde ogen dwingen. Let wel dat je met deze strategische keuze een deel van de aandelen van je bedrijf uit handen geeft. De investeerder kan invloed uitoefenen op je bedrijfsvoering.


Ga je op zoek naar een mentor of investeerder? Stel jezelf dan de vraag: ken ik iemand in mijn netwerk die mij kan helpen of ken ik iemand die iemand kent die mij kan helpen? Je hoeft overigens niet alleen te zoeken binnen je netwerk, maar kunt ook te rade gaan bij een ondernemersvereniging in de buurt, een adviseur aantrekken via de stichting Ondernemersklankbord of aankloppen bij ondernemersplatform NLGroeit. Je zult zien dat mensen in je netwerk verrassend vaak open staan voor je hulpvraag.