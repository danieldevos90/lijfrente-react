---
title: Payt en New10 lanceren online werkkapitaal op maat voor het mkb
url: https://new10.com/pers/persberichten/payt-en-new10-lanceren-online-werkkapitaal-op-maat-voor-het-mkb
hostname: new10.com
description: Persbericht - Payt en New10 lanceren online werkkapitaal op maat voor het mkb
sitename: new10.com
date: 2025-03-15
---
**Amsterdam, 19 juni 2018 - New10 en Payt slaan de handen ineen om mkb’ers een geïntegreerde oplossing voor online werkkapitaal te bieden. **

** Door geautomatiseerd debiteurenbeheer te integreren met online krediet hebben mkb-ondernemers werkkapitaal op maat om facturen aan debiteuren snel en veilig af te handelen. Hiermee spelen zij in op de behoefte van mkb-bedrijven aan duidelijkheid en snelheid, zodat zij zich kunnen concentreren op het succes van hun onderneming.**

New10 en Payt bundelen de krachten om mkb’ers een betere digitale financieringsoplossing te bieden. Middelgrote en kleine bedrijven beschikken niet over veel mogelijkheden op het gebied van debiteurenfinanciering. Factoring oplossingen zijn vaak te complex en reguliere banken bevoorschotten slechts een relatief klein gedeelte van de debiteuren. Er zijn wel nieuwe aanbieders, maar die rekenen vaak vanaf 1% per maand, wat zich vertaalt in rentes van boven de 12% op jaarbasis en een enorme financieringslast.

**Geïntegreerde oplossing voor debiteurenbeheer en flexibel werkkapitaal **

Dankzij de geïntegreerde oplossing die New10 en Payt mkb-bedrijven biedt, behouden ondernemers altijd de regie. Payt koppelt met ieder boekhoudpakket en volgt alle facturen automatisch op. Een belangrijk voordeel van het geautomatiseerd debiteurenbeheer is het behouden van de regie gedurende het hele traject. Ondernemers kunnen daarnaast op elk gewenst moment bij New10 een lening aanvragen voor de financiering van openstaande facturen. Deze aanvraag verloopt geheel online: van het uploaden van financiële gegevens tot de ondertekening van het contract. De financiering is volledig geïntegreerd in de Payt-omgeving en doordat het proces volledig is gedigitaliseerd, ontvangen ondernemers de financiering binnen 1 werkdag na ondertekening van het contract. Bovendien hebben zij altijd toegang tot hun krediet en kunnen ze zelf bepalen wanneer zij geld opnemen en weer terugbetalen.

“Als kleinere bedrijven groeien, worstelen zij vaak met hun debiteurenbeheer en hebben zij moeite om uitstaande facturen op tijd te innen. De bedrijfsvoering komt dan al snel in gevaar, doordat te veel geld vastzit in uitstaande vorderingen”, vertelt Joost Brouwer, Directeur Product van New10. “De samenwerking met Payt stelt ons in staat om ondernemers te blijven verrassen met vernieuwende oplossingen. Dankzij deze nieuwe samenwerking beschikken mkb-bedrijven altijd direct over liquide middelen, zodra de facturen door Payt zijn verzonden. We bieden ondernemers duidelijkheid en snelheid, zodat zij zich kunnen concentreren op het succes van hun onderneming.”

Debiteurenbeheer kan een oplossing zijn als de betalingstermijn van debiteuren toeneemt en er onvoldoende middelen zijn om de debiteurenportefeuille te beheren. “Met Payt maken we het debiteurenbeheer van bedrijven efficiënter en effectiever door het debiteurenproces volledig te automatiseren. Hierdoor krijgen mkb-bedrijven hun facturen sneller uitbetaald”, vertelt Sander Kamstra, Directeur van Payt. “New10 combineert de slagvaardigheid van een startup met de financiële kennis en ervaring van de ABN AMRO. Door deze samenwerking kunnen we klanten een geïntegreerde oplossing voor hun debiteurenbeheer bieden en stellen we hen in staat verder te groeien.”