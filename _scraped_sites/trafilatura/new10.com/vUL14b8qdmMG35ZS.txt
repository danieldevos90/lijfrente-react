---
title: Tipping points: zo breek je landelijk door | New10
author: New
url: https://www.deondernemer.nl/nieuwsbericht/174006/tipping-point-honeypie-sterk-concept
hostname: deondernemer.nl
description: Het tipping point van HoneyPie: zo breek je landelijk door. Lees ons blog.
sitename: New10
date: 2018-09-05
---
Twee theehuizen, een foodtruck en een bakkerij. Helen en Greg Bihi-Zenou doen het met HoneyPie in Zeeland allemaal. Maar het schaken op verschillende borden zit de groei van hun bedrijf in de weg. Groeicoach Kees de Jong helpt Helen en Greg met het aanbrengen van focus. Groeien naar 4000 taarten per dag of 23 theehuizen in Nederland?

*In deze tweede aflevering van de serie Tipping Points gaat ondernemer, investeerder en groeicoach Kees de Jong samen met New10 in gesprek met ondernemers. Hij zoekt samen met de ondernemer naar de groei-bottlenecks om daarmee het bedrijf door het volgende tipping point te loodsen. Wij geloven dat groei niet alleen gaat over geld, maar juist ook over persoonlijke ontwikkeling en het pakken van kansen.*

Helen opende elf jaar geleden de eerste vestiging van HoneyPie in Middelburg. Ze was net afgestudeerd aan het grafisch lyceum, maar had meer passie voor de horeca. De introductie van high tea-arrangemenenten voor groepen bleek een goede zet. 'We zaten dankzij de high tea's al gauw twee keer op een dag vol', vertelde Helen toen ik haar bezocht in de sfeervolle zaak in het centrum van de Zeeuwse hoofdstad. Andere succesfactoren: de bijzondere vintage vormgeving ('klanten maken hier 'Instagram-waardige' foto's'), lekkere taarten voor een goede prijs en vriendelijk personeel.

De business liep goed. Helens partner Greg kwam in de zaak en er werd extra personeel aangenomen. Het ondernemerspaar opende een terras op een ponton in de gracht, kocht een foodtruck om taarten op festivals te verkopen als 'Cakedealer' en begon een centrale bakkerij voor het leveren van taarten.

Vorig jaar opende de tweede vestiging in Goes. Die zaak begint inmiddels te lopen, maar had een moeilijke start. De personeelskosten waren te hoog en HoneyPie verloor geld. Helen staat deze zomer zelf in de zaak om personeelskosten uit te sparen: 'Ik ben eigenlijk gedwongen om weer klanten te bedienen.'

De ambities van Helen en Greg zijn groot: ze willen van HoneyPie een landelijk merk maken. Ze weten alleen niet precies waarmee en hoe. HoneyPie heeft drie concepten: de theehuizen, de foodtruck en de taartenbakkerij. De grote vraag is: waar willen ze over vijf jaar staan? Worden het 23 theehuizen in Nederland, 21 foodtrucks op alle grote festivals in Europa of het verkopen van 4000 taarten per dag? 'We weten niet zo goed in welke hoek we het moeten zoeken', bekende Helen.

*(Foto) Helen Bihi-Zenou ©Vincent Krijtenburg*

Als Helen en Greg landelijk willen doorbreken met HoneyPie, dan helpt het om te kiezen voor één concept dat sterk is en waarvan ze energie krijgen. Alle drie de concepten tegelijk succesvol maken is moeilijker en kost meer tijd en geld. Snelle groeiers kenmerken zich vaak door juist te kiezen voor een sterk concept en daarna vooral veel ‘nee’ te zeggen.

Alle drie de concepten tegelijk succesvol maken is moeilijker en kost meer tijd en geld.


Het is aan Helen en Greg om de keuze te maken voor een concept dat het beste bij hen past. Maar wil je vooral snelle groei, dan is het zinvol om voor een concept te gaan dat je makkelijk kunt opschalen. Het aantal theehuizen kun je opschalen. Het aantal foodtrucks ook. Maar de grootste kans voor HoneyPie zijn in dat geval de taarten.

Afgezien van de appeltaarten van Dudok bestaat er in Nederland geen sterk en hip merk voor taarten. HoneyPie kan inzetten op het verkrijgen van nationale bekendheid als het hippe Zeeuwse merk dat bijzondere en herkenbare taarten maakt die iedereen wil proeven. Het merk dat verkrijgbaar is op iedere hoek van de straat en bij al die pakweg vijfhonderd theehuizen die nu nog merkloze taarten verkopen.

*(Foto) Greg Bihi-Zenou ©Vincent Krijtenburg*

'Maar hoe vind ik financiering voor uitbreiding van de bakkerij?', vroeg Helen zich af. Door investeringen in het terrasponton, de foodtruck en de nieuwe zaak in Goes is de kas leeg. Dat is nu juist een negatief gevolg van het gebrek aan focus. Het investeren in concepten die relatief weinig met elkaar te maken hebben, vertraagt de groei van een bedrijf.

Om succesvol te investeren moet je duidelijk kunnen opschrijven waar je met je bedrijf naartoe wilt


Dankzij betrouwbare online aanbieders zoals New10 is externe financiering relatief makkelijk te krijgen. New10 geeft ondernemers zelfs binnen vijftien minuten helderheid of ze een lening kunnen krijgen en onder welke voorwaarden.

Maar om succesvol te investeren moet je wel duidelijk kunnen opschrijven waar je met je bedrijf naartoe wilt: over vijf jaar willen we zo groot zijn, zoveel zaken hebben en zoveel omzet. Na het formuleren van je doel kun je terugrekenen hoe groot de benodigde investering is voor het bereiken van je droom.

Wat ik Helen en Greg én andere ondernemers tot slot wil meegeven: werk aan je bedrijf en niet in je bedrijf. Werken in je bedrijf – zoals het rondbrengen van kopjes thee- leidt misschien wel tot omzet, maar niet tot groei. Helen vertelde dat ze al een maand lang de menukaart wil vernieuwen, maar er niet aan toe komt omdat ze zoveel in de zaak staat. Maar in plaats van het besparen van vijftien euro per uur door zelf te serveren, kan Helen veel meer geld verdienen met het maken van een nieuwe kaart. Als de nieuwe kaart de gemiddelde orderprijs verhoogt van 11 euro naar 12,75 euro, dan zijn de uren die ze erin steekt binnen een week terugverdiend.

-
Focus op een sterk concept en bouw dat uit. Het investeren in verschillende concepten vertraagt de groei van je bedrijf als geheel.

-
Als je snel wilt groeien, dan is het zinvol om voor een concept te kiezen dat je makkelijk kunt opschalen. De productie van taarten vertienvoudig je makkelijker dan het aantal theehuizen.

-
Kies voor een concept waarin je goed bent en dat je energie geeft. Het succesvol maken van een businessidee kost veel tijd en moeite. Als een concept de ondernemersdrive niet bij je aanwakkert, komt het niet van de grond.