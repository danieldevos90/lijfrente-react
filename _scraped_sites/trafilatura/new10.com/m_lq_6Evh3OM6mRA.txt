---
title: New10 ondernemers voorzichtig positief over herstel omzet
author: Rosanne van Veldhuisen
url: https://new10.com/blog/ondernemers-voorzichtig-positief-over-herstel-omzet
hostname: new10.com
description: Wat zijn de financiële gevolgen van COVID-19 en hoe kijken ondernemers naar het herstel van hun omzet? Lees het onderzoek onder 556 New10 klanten.
sitename: New10
date: 2020-07-30
---
Ondernemers geven kleur aan de winkelstraat, stad of regio en zijn vaak afhankelijk van fysieke afzetkanalen. Door maandenlange sluiting of andere coronamaatregelen staat deze groep, van bakker, boekhouder tot hovenier, nog steeds voor uitdagingen gezien de 1,5 meter situatie. Voorlopig blijft het voor veel MKB-bedrijven een onzekere tijd: buffers zijn vaak beperkt of niet aanwezig en de economische effecten van COVID-19 op de lange termijn zijn lastig in te schatten.

Om een beeld te krijgen van de financiële uitdagingen voor ondernemers vroegen we onze klanten om hun situatie met ons te delen. 556 ondernemers deden mee aan het onderzoek en de belangrijkste resultaten lees je in dit artikel. Zo blijkt dat voor veel ondernemers de komende maanden doorslaggevend zijn voor hun omzetherstel.

We zien dat de impact van COVID-19 op de omzet erg verschilt tussen ondernemers. Een deel van de New10 klanten, 28%, staat voor grote financiële uitdagingen: zij zien meer dan 40% omzetdaling deze periode ten opzichte van dezelfde periode vorig jaar. Het merendeel van de ondervraagde ondernemers heeft een middelmatige tot lichte daling: 19% heeft te maken met 20 – 40% omzetdaling en 19% kampt met een daling in omzet van 0 – 20% . Positief is dat één derde deel van de ondernemers geen omzetdaling of juist omzetstijging ziet in deze periode in vergelijking met een jaar geleden.

Wat zijn de verschillen in de sectoren? New10 klanten die betalingsproblemen verwachten vallen grotendeels binnen een zwaar getroffen sector: horeca en accommodatie. Ook ondernemers die hun boterham verdienen in de kunst, entertainment of recreatie kampen met financiële problemen. Tot slot zien we dat bedrijven in het onderwijs ook hard geraakt zijn. De meeste ondernemers die betalingsproblemen voorzien geven aan dat hun situatie nog sterk afhangt van het herstel van de omzet.

Bedrijven in getroffen sectoren zagen tijdens de corona-uitbraak vaak de vraag en hun omzet volledig instorten. Met de versoepeling van de coronamaatregelen verwachten de meeste ondernemers hun omzet weer te kunnen opkrikken: het merendeel kijkt positief naar de toekomst. Meer dan de helft van onze klanten (56%) verwacht toch dat ze binnen 0 – 6 maanden hun normale omzetniveau kunnen bereiken. Een deel van onze klanten (32%) is iets minder optimistisch: zij verwachten 6 – 12 maanden nodig te hebben voor het herstel. Slechts 10% van de ondervraagde ondernemers verwacht dat ze tussen de 12 – 24 maanden nodig hebben om de omzet op hetzelfde niveau als voorheen te krijgen.

In april hebben we al onze klanten uitstel van betaling op hun financiering aangeboden voor 6 maanden. Een flink aantal ondernemers geeft in het onderzoek aan dat deze regeling geholpen heeft om financieel te herstellen van de COVID-19 impact. Ook zijn er ondernemers die nog extra hulp kunnen gebruiken: 19% van de ondervraagde bedrijven heeft behoefte aan verlenging van de uitstel van betaling regeling. Een deel van onze klanten (19%) geeft aan een tweede financiering nodig te hebben om hun hoofd boven water te kunnen houden. Op dit moment onderzoeken we de mogelijkheden om getroffen ondernemers te kunnen helpen.