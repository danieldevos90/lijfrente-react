---
title: Lagere personeelskosten en minder verloop: zo pak je het aan
author: New
url: https://new10.com/blog/lagere-personeelskosten-en-minder-verloop
hostname: new10.com
description: Wat is personeelsverloop? En hoe minimaliseer je het verloop van medewerkers? In dit blog lees je waardevolle tips voor ondernemers.
sitename: New10
date: 2019-09-30
---
'Je bent zo goed als de mensen die voor je werken', zei McDonalds topman Ray Kroc ooit. De juiste mensen om je heen verzamelen is voor ondernemers een cruciaal onderdeel van succes, maar het kan ook een uitdaging zijn. Je concurreert met veel bedrijven om een steeds kleinere groep talenten op de arbeidsmarkt. Vooral in de horeca is het personeelstekort de grootste zorg voor ondernemers, met name door de hoge verloopcijfers. Verloop kost je onderneming veel tijd en geld, denk aan inwerktijd, inhuur van externe krachten en wervingbureau' s. Je overheadkosten, het deel van je budget wat je aan de organisatie van je onderneming spendeert, kunnen daardoor hoog oplopen.

Wat kun je vandaag nog doen om het verloop binnen jouw onderneming terug te dringen of te voorkomen? Stef Driessen, sector banker leisure bij ABN AMRO, doet onderzoek naar personeelstekort in horeca en deelt zijn praktische tips voor ondernemers om verloop te minimaliseren.

Een goed begin is het halve werk: heb je een nieuwe medewerker aangenomen, neem dan de tijd voor een goed inwerktraject. De eerste periode wil je niet alleen dat iemand de juiste vaardigheden leert, nog belangrijker is dat degene zich thuis voelt binnen je onderneming. Uit onderzoek blijkt dat 60% van de werknemers overweegt op te stappen als ze niet fatsoenlijk ingewerkt worden. Des te meer reden om een goed onboardingstraject op te zetten. Neem nieuwe medewerkers mee in alle facetten van jouw onderneming, van de visie, toekomstplannen tot de cultuur. Plan ook een aantal kennismakingen, presentaties en lunches in zodat ze meteen een helder beeld hebben van de collega’s en de organisatie. De eerste dagen in een nieuwe baan kunnen overweldigend zijn voor je nieuwe medewerker, dus houdt ook regelmatig een vinger aan de pols.

Je ziet het niet altijd aankomen wanneer één van je medewerkers ontslag indient. Het belangrijkste is om achter de reden voor vertrek te komen en vooral te leren hoe je dit in de toekomst kunt voorkomen. Volgens Stef Driessen is het voeren van exitgesprekken een belangrijke sleutel in het voorkomen van verloop. Stef Driessen: “Het plannen van zo’n gesprek gebeurt vaak niet en het is de enige manier waarop je de daadwerkelijke redenen voor uitstroom te weten komt.” Is het gebrek aan uitdaging een reden voor vertrek? Kijk vooral naar de ambities van je medewerkers en probeer ze waar mogelijk carrièremogelijkheden te bieden. Misschien heb je iemand aangenomen als afwasser die erg van koken houdt. Laat deze medewerker dan een keer meedraaien met de kok. Maak kansen zichtbaar in je bedrijf en zorg dat je gemotiveerde medewerkers op het juiste moment promotie krijgen.

Werken wanneer andere mensen vrij zijn, op onregelmatige tijden beginnen: horecamedewerkers ervaren vaker een hoge werkdruk. Vaak veroorzaakt dit stress en dat gaat weer hand in hand met slecht slapen, ongezond eten of zelfs verslavingen. Ook in andere sectoren kan het tempo erg hoog liggen waardoor je merkt dat veel medewerkers ongezond gaan leven. Wanneer je merkt dat er op de werkvloer slechte gewoontes ontstaan kun je bijvoorbeeld een coach inhuren. Een coach kan de ongezonde gewoontes inzichtelijk maken en gezamenlijk actieplan opstellen om meer te sporten of gezonder te eten. Ook helpt het om elkaar aan te spreken en scherp te houden op overmatig cafeïne, alcohol of suikergebruik.

Een fijne baan, weinig stress en genoeg vrije tijd om met je vrienden of gezin door te brengen: voor veel mensen is dit de ideale situatie. Als ondernemer is het dan ook belangrijk om de werkdruk en de work-life balance van je team(s) in de gaten te houden. Zorg dat de werktijden acceptabel zijn, je personeel voldoende rust krijgt en vakantiedagen ook echt gebruikt worden. Af en toe overwerken kan gebeuren, maar structureel werkweken van 60 uur maken houdt niemand lang vol. Het loont om hier oog voor te hebben, want een fijne balans tussen werk en privé zorgt voor gelukkige medewerkers en dus minder verloop. Unilever Food Solutions deed onderzoek naar uitval in de horeca en wat blijkt: slaapgebrek en carrièreperspectief zijn de hoofdoorzaken. Voorkom dat overwerken bij jouw onderneming de norm wordt en probeer je vaste medewerkers te ontzien bij uitval door een flexibele schil.

*Tip: Kijk ook eens op de website van #FairKitchens, een beweging gesteund door Unilever die de keukencultuur en daarmee het leven van koks over de hele wereld helpt verbeteren met concrete inzichten en goede tips.*

‘He horecatijger’ of ‘kroegtopper’; veel personeelsadvertenties in de horeca richten zich vooral op de jonge doelgroep. Studenten, scholieren of net-afgestudeerden zijn flexibel en komen snel aan een baan in deze sector. Nadeel van een personeelsbestand wat volledig bestaat uit jongeren is dat het verloop hoger uitvalt. Bijbanen zijn voor jongeren vaak tijdelijk, ze gaan naar het buitenland of studie doen in andere stad. Kijk als je gaat werven voor nieuwe medewerkers ook eens naar andere doelgroepen die wat lastiger aan een baan komen en pas je personeelsadvertentie hierop aan. Er zijn op de arbeidsmarkt veel oudere mensen of mensen met een afstand tot de arbeidsmarkt die op zoek zijn naar een leuke (horeca)baan en zij voelen zich niet altijd aangesproken door hippe vacatures. Kortom, denk out-of-the-box als je personeel aanneemt, richt je advertenties op een wat bredere doelgroep en zet het uit op allerlei kanalen: van LinkedIn tot de lokale krant.

Meer weten over hoe je kunt besparen en zo je cashflow op peil houden? Lees de tips over hoe je je cashflow op peil houdt.