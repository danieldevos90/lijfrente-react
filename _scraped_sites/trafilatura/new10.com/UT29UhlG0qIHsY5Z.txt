---
title: Liquiditeit: cash is king | New10
author: New
url: https://new10.com/blog/liquiditeit
hostname: new10.com
description: Lees alles over de betekenis van liquiditeit, methodes om deze te berekenen en handige tips om je liquiditeit te verbeteren.
sitename: New10
date: 2024-09-09
---
Liquiditeit is het vermogen van je bedrijf om op korte termijn aan alle betalingsverplichtingen te voldoen. Denk hierbij aan het betalen van leveranciers, salarissen en belastingen. Een belangrijk punt is het verschil tussen vermogen en liquide middelen. Spullen zoals machines of gebouwen zijn waardevol, maar je kunt ze niet gebruiken om een factuur mee te betalen. Dit vermogen zit ‘vast’ en moet eerst verkocht worden voordat het geld ‘vloeibaar’ (liquide) wordt. Liquiditeit is dus iets anders dan solvabiliteit: je kunt zonder een cent op de bankrekening (liquiditeit) wel veel eigen vermogen hebben (solvabiliteit).

Een goede liquiditeit betekent dat je bedrijf op de korte termijn goed tegen een stootje kan. Je kunt gemakkelijk aan je financiële verplichtingen voldoen. Dit zorgt ervoor dat je niet in paniek hoeft te raken als er plots een hoge factuur van een leverancier op de mat valt of als de Belastingdienst een tegenvaller brengt. En wat nog mooier is: met genoeg geld achter de hand, ben je klaar om nieuwe kansen te grijpen die je bedrijf laten groeien. Zoals het lanceren van een nieuw product of het digitaliseren van je business.

Met een goede liquiditeit kun je je ogen openhouden voor groeikansen


Het hele jaar door fluctueert je liquiditeit. Veel van die fluctuaties zijn voorspelbaar. Na het betalen van je leveranciers of belastingen zal je liquiditeit tijdelijk lager zijn. En tijdens een goede verkoopperiode heb je meer geld in kas of op de bank, en is je liquiditeit weer hoger. Zorg dat je weet wanneer je pieken en dalen kunt verwachten en wat de oorzaken zijn. Zo kun je beter plannen wanneer je kunt investeren of wanneer het juist slim is om geld opzij te zetten voor later.

Je liquiditeit kan ook onverwacht dalen of stijgen. Zorg dat je deze risico's en kansen kent. Wat gebeurt er bijvoorbeeld als een grote klant naar je concurrent stapt? Welke pieken en dalen brengen de introductie van je nieuwe product met zich mee? Met een financiële buffer ben je klaar voor tegenvallers. En door pieken goed in te schatten weet je wanneer je wat extra geld kunt steken in de groei van je bedrijf.

Begrijp je de pieken en dalen in je cashflow? Dan kun je beter inschatten hoe je jouw liquiditeit kunt verhogen. Dit extra geld kun je investeren in de groei van je bedrijf, zoals het aannemen van nieuw personeel of het bouwen van een nieuwe website. Hier zijn een paar praktische tips om de liquiditeit van je onderneming te verbeteren:

- Zorg dat je debiteuren hun openstaande facturen sneller betalen, bijvoorbeeld met een korte betalingstermijn en strakke betalingsherinneringen.
- Richt je voorraad efficiënt in, zodat je niet te veel geld vasthoudt in voorraad.
- Kijk of jij je crediteuren later kunt betalen. Houd er rekening mee dat dit invloed kan hebben op de relatie met je crediteur
- Andere maatregelen, zoals het verkopen van overbodige assets of het vergroten van winst door je prijzen te verhogen, of je kosten te verlagen.

Een goed bijgehouden financiële administratie is must om een inschatting te kunnen maken van je liquiditeit. Dit is je kompas waarmee je jouw onderneming bestuurt én bijstuurt. Wil je hulp bij je liquiditeit berekenen? Je accountant kan je helpen met het maken van een liquiditeitsprognose, het begrijpen van je financiële cycli en het op orde brengen van je administratie. Wij brengen je graag in contact met een goede accountant. Neem gerust contact met ons op, wij helpen je graag verder.

Om te begrijpen hoe vlot je aan je betalingsverplichtingen kunt voldoen, kun je kijken naar twee belangrijke getallen: de **current ratio** en de **quick ratio**.

De **current ratio** geeft de verhouding aan tussen je vlottende activa en je kortlopende financiële verplichtingen. Vlottende activa zijn middelen die je binnen een jaar in geld kunt omzetten, zoalskasgeld, banktegoeden, voorraden en debiteuren. Kortlopende verplichtingen zijn de schulden die je moet betalen binnen een jaar. Een current ratio van meer dan 1 betekent dat je genoeg vlottende activa hebt om je kortlopende schulden te betalen. Hoe hoger de current ratio, hoe beter je liquiditeit is.

De **quick ratio** geeft een nog duidelijker beeld van je liquiditeit. Deze ratio is strikter, omdat het alleen geldt voor je meest liquide activa: kasgeld, banktegoeden en debiteuren. Voorraden tellen hier niet mee, omdat die niet altijd snel in geld omgezet kunnen worden. Ook voor de quick ratio geldt dat een waarde hoger dan 1 een gezonde indicator is dat je bedrijf op korte schulden kunt aflossen.

Naast de current en quick ratio zijn er nog andere manieren om naar je liquiditeit te kijken, namelijk via **statische** en **dynamische liquiditeit**.

**Statische liquiditeit** geeft een momentopname van de financiële situatie van je bedrijf. Het kijkt naar de balans tussen je direct beschikbare middelen, zoals kasgeld en snel te innen vorderingen, en je kortlopende schulden. Zo krijg je een goed beeld van je vermogen om op korte termijn je schulden te betalen, maar het houdt geen rekening met de timing van de geldstromen.

**Dynamische liquiditeit** geeft je inzicht in de geldstromen over een langere periode. Het focust op de uitgaande geldstroom (zoals betalingen aan leveranciers en kosten) en de inkomende geldstroom (zoals betalingen van klanten). Deze benadering laat je beter zien of je bedrijf in staat is om op de lange termijn aan zijn financiële verplichtingen te voldoen. Je kunt daarmee duidelijk zien of je genoeg geld binnenkrijgt om je schulden af te betalen, terwijl je gewoon doorgaat met je dagelijkse bedrijfsactiviteiten. Dit houdt ook rekening met de timing van wanneer geld echt binnenkomt en wanneer het uitgegeven wordt.

Voor extra flexibiliteit kun je een zakelijk krediet aanvragen. Dit helpt je om kort vreemd vermogen en andere kortlopende verplichtingen te beheren. Zakelijk krediet kan ook helpen bij het beheren van 'kortlopende schulden' en 'kortlopende betalingsverplichtingen', waardoor je je korte termijn financiële verplichtingen kan voldoen, zonder de investeringen te belemmeren.

Wil je investeren in je onderneming en vraag je financiering aan bij New10? Dan checken wij altijd of je onderneming voldoende liquide is. Zo helpen wij je verantwoord aan een lening en dichter bij je doelen. Ontdek de mogelijkheden van zakelijk krediet.