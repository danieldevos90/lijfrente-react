---
title: Vouwwagenfanaat groeit in omzet met vouwwagenzaak
url: https://new10.com/klantervaringen/vouwwagenzaak-laurens-bos
hostname: new10.com
description: Vouwwagenfanaat Laurens Bos onderneemt op gevoel en ziet omzet ieder jaar groeien
sitename: new10.com
date: 2025-08-11
---
Vouwwagenzaak is met ruim 16 jaar ervaring met recht een specialist te noemen op het gebied van vouwwagens. Kamperen met de vouwwagen doet eigenaar Laurens zelf ook, dus hij kan je ongetwijfeld helpen bij het vinden van de beste keuze.

Vier jaar geleden had ondernemer Laurens Bos nooit gedacht dat hij een goedlopend vouwwagenbedrijf zou hebben.Zijn passie voor vouwwagens en het faillissement van zijn werkgever waren doorslaggevend om voor zichzelf te beginnen. In september verhuisde hij naar een nieuw pand in Amersfoort. De verhuizing, het nieuwe pand verbouwen en bijkomende marketingkosten betaalde hij deels met financiering van New10. Laurens: “Het voelt alsof ik het huis uit ben gegaan, een eigen plek helemaal zoals ik het wilde.” Ook kampeerliefhebbers vanuit het hele land weten Vouwwagenzaak te vinden en de omzet groeit jaar op jaar. Uitdaging is om te zorgen dat de groei behapbaar blijft en Laurens kan doen wat hij het leukst vindt: met klanten op de winkelvloer staan. Lees hoe een persoonlijke aanpak en de kracht van Google tot succes voor Vouwwagenzaak heeft geleid.

In 2003 kocht Laurens met zijn vriendin een tent bij een recreatiebedrijf en daar werden de kampeerkriebels aangewakkerd. Hij besloot te solliciteren als vouwwagenspecialist en hing zijn baan als clustermanager bij Free Record shop aan de wilgen. Op het moment van het faillissement van het reactiebedrijf eind 2015 zat hij in het managementteam. Laurens: “Mijn vriendin moedigde me aan om voor mezelf te beginnen: zelf wilde ik in de vouwwagenwereld blijven en die is klein dus de keuze was snel gemaakt. Ik ben met de huurbaas van mijn voormalig werkgever gaan praten en we werden het eens.” Hij benaderde de bank en met een minimale investering was zijn eigen bedrijf, specifiek gericht op vouwwagens, geboren. Tot zijn verbazing liep het al vanaf de start goed en hij maakte al snel meer winst dan verwacht.

In Nederland vind je maar weinig bedrijven die vouwwagens verkopen, hoewel de wagens tegenwoordig zijn getransformeerd naar gebruiksvriendelijke, gestroomlijnde exemplaren. De tijd van de ouderwetse vouwwagen - lastig op te zetten en veel rompslomp - is voorbij. Toch leeft dat achterhaalde beeld nog wel bij een hoop mensen. Voor Laurens een uitdaging om dit imago te verbeteren, want hij is één van de weinige vouwwagen specialisten in de markt. Hij verkoopt zowel nieuwe als gebruikte exemplaren en met zijn jarenlange ervaring en kennis kan hij klanten goed adviseren: “Met elke vouwwagen die hier staat ben ik wel eens op vakantie geweest.” Ook bij het aannemen van een nieuwe medewerker was liefde voor het product een belangrijke voorwaarde. “Als je zelf niks met kamperen hebt kun je het product minder goed verkopen.”

Na een aantal succesvolle jaren in Zeist, liep het huurcontract van het bedrijfspand eind september af. Laurens nam een bedrijfsmakelaar in de hand en vond al snel de ideale locatie in Amersfoort. Na wat rekenen vielen de kosten vrij hoog uit. Met de minder drukke wintermaanden in het vooruitzicht, wilde hij de verhuizing daarom deels met financiering betalen. Het moest snel geregeld zijn: geen tijd verspillen aan een businessplan of bankafspraken. De afsluitkosten van de eerste online aanbieder bleken belachelijk hoog, dus kwam Laurens bij New10 terecht. Laurens: “De voorwaarden waren goed en doorslaggevend vond ik dat je kosteloos extra kunt aflossen.”

Ik vulde mijn gegevens in en tot mijn verbazing lag er binnen 10 minuten een aanbod.


Al snel stond het geld op zijn rekening en kon Laurens aan de slag met zijn verhuisplannen: “Voor mij vooral een gevoel van opluchting en vrijheid. Het geld vloog de deur uit, dus ik voelde aankomen dat ik geld nodig had.” Hij gebruikte de financiering om het pand te verbouwen, bijkomende kosten zoals borg te betalen en om te investeren in marketing zoals reclame op de buitenkant. En met succes, al na de eerste maanden in het nieuwe pand ziet Laurens dat hij nieuwe klanten aantrekt. “Deels komt het doordat Amersfoort bekender is dan Zeist, maar het pand komt ook professioneler over. Mensen praten erover op verjaardagen of op de camping.” Om zijn online bereik te vergroten investeert Laurens een aanzienlijk deel van zijn marketingbudget in Google Adwords. “Hiermee zorg ik dat we gevonden worden op de juiste zoektermen, maar ook re-marketing in de vorm van banners zijn effectief.” Inmiddels bedient hij klanten vanuit Groningen tot aan Maastricht en van gezinnen tot ouderen. “Vroeger ging je van vouwwagen naar caravan, maar nu kopen mensen hun derde vouwwagen: de modellen zijn sportiever en het gebruiksgemak geweldig. “

Ondanks dat zijn ondernemersavontuur succesvol verloopt, moest Laurens wel wennen aan alles zelf regelen: vooral zelf de facturen moeten betalen in plaats van je baas. Het financiële gedeelte, zoals je cashflow en liquiditeit managen is een uitdaging als seizoenbedrijf. Laurens: “Het hoogseizoen voor de verkoop van vouwwagens is vooral in april, mei en juni. Dan komt de meeste omzet binnen en de rest van het jaar is het minder.

Ik kijk continu vooruit en zet geld opzij voor de mindere maanden. De cashflow managen is af en toe een uitdaging”


Zijn bedrijf runt hij gelukkig niet alleen: hij heeft een medewerker in dienst en zijn vrouw is mede-eigenaar en helpt met de financiën en administratie.

Waar is Laurens het meest trots op na 3 jaar ondernemen? Terugkijkend is dat het het moment dat het nieuwe pand in Amersfoort vorm kreeg en de reclamezuilen op de muren werd bevestigd. Maar ook als klanten blij wegrijden met hun nieuwe aankoop. Laurens “Het allermooiste is nog als klanten later terugkomen en je laten weten dat ze zoveel plezier van de vouwwagen hebben gehad.” Op de vraag waar Laurens over een aantal jaar wil staan, geeft hij aan dat hij niet té hard wil groeien: het liefst staat hij namelijk in de showroom met klanten. Mooie omzetten blijven neerzetten met het huidige team is de ambitie.