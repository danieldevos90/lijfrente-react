---
title: TIPPING POINT – West-Friese wilskracht: de sprong in het diepe van Marc
author: Renny Stein
url: https://new10.com/blog/tipping-point-karsten-tenten
hostname: new10.com
description: Na een allesverwoestende brand nam Marc Takken het familiebedrijf Karsten Tenten over. Lees hoe zijn daadkracht en lef leidde tot groei van het familiebedrijf.
sitename: New10
date: 2025-07-30
---
Renny Stein

New10 redactie • Slimmer ondernemen

Spanning, onzekerheid en gedachtes als “ben ik hier wel klaar voor?” Van alles ging door Marc Takken heen toen hij op het punt stond het familiebedrijf Karsten Tenten over te nemen. “Ik zou alle touwtjes in handen krijgen. Een enorme verantwoordelijkheid. Natuurlijk kende ik het bedrijf van mijn ouders als de binnenkant van mijn broekzak. Ik liep al vanaf mijn 15e mee. Maar ik heb bijvoorbeeld mijn school niet afgemaakt. Zou dat me achtervolgen in deze functie?”

De datum van de overname stond nog niet vast. Maar die kwam sneller dan gedacht. Marc was op zakenreis in Zuid-Korea toen hij een filmpje kreeg doorgestuurd van een collega. “Ik geloofde mijn ogen niet. Ons familiebedrijf van 10.000 vierkante meter stond in lichterlaaie.” Bij thuiskomst was er niets meer over. Zijn ouders zagen het opbouwen niet meer zitten dus vroegen ze aan Marc; “Wil jij het bedrijf overnemen?” Aan de vooravond van het nieuwe seizoen waagde Marc de sprong in het diepe. Als een echte West-Friese ondernemer zette hij zijn schouders eronder.

“Ik wist eigenlijk niet dat ik die daadkracht en zelfverzekerdheid in me had.


Vers van start werd het Marc duidelijk. De kennis die hij door de jaren heen in de praktijk had opgedaan bleek waardevol en hem juist te typeren als doorzettende ondernemer. “Ik wist eigenlijk niet dat ik die daadkracht en zelfverzekerdheid in me had. Snel beslissen terwijl er veel belangen meespelen. Ik kreeg veel meningen over me heen.” En tijd om te tobben was er niet. Het nieuwe seizoen stond immers al voor de deur en Marc moest ervoor zorgen dat ze zo snel mogelijk weer open konden.

“Snel beslissingen nemen door je kring klein te houden. Dat heb ik geleerd toen ik als jongvolwassene in een ander bedrijf werkte.” Daar was Marc even niet het zoontje van de baas. “Ik begon helemaal onder aan de ladder. Mijn blikveld verbreedde. Ik leerde dingen vanuit verschillende invalshoeken te bekijken. Die tijd heeft me absoluut gevormd en geholpen om het familiebedrijf opnieuw op te bouwen.”

We werken al jaren met dezelfde leveranciers.


Ook de relatie met zijn leveranciers was essentieel. “We werken al jaren met dezelfde leveranciers. We zijn nooit voor een dubbeltje extra weggegaan. Leveranciers moeten soms ook hun kosten verhogen. Ga in gesprek met elkaar en stap niet op de eerste de beste over. Misschien ben je iets duurder uit, maar dat betaalt zich uiteindelijk indirect weer uit.” En dat bleek. “Na de brand heeft iedereen zijn steentje bijgedragen. Er werd dag en nacht gewerkt. Leveranciers dachten met ons mee, boden hulp aan. Zonder die goede band was het ons niet gelukt om binnen 8 weken open te gaan." Marc: “Probeer goed te zijn voor iedereen. Uiteindelijk ga je geen lange relatie opbouwen wanneer je voor een dubbeltje op de eerste rij wilt zitten.”

Marc zet het werk van zijn grootouders en ouders voort. Zo ligt de productie van de tenten nog altijd volledig in Nederland. Kapotte tenten repareren ze in hun eigen energie neutrale atelier. “Daarmee garanderen we flexibiliteit, snelle levering en goede service.” Dat laatste is iets om op in te zetten, in een tijd waar discounters je om de oren vliegen. “Uiteindelijk vinden mensen kwaliteit en goede service het belangrijkste. En dat vind je niet bij die partijen. Koop je een Karsten Tenten? Dan willen we je de komende 20 jaar niet terugzien. Zo lang moet een tent minimaal meegaan. Na die tijd moet je af en toe wat onderhoud plegen.”

Voor die brand zou ik nachtenlang wakker liggen. Maar nu? Ik geloof erin dus ik ga ervoor!


Een trouw klantenbestand, daar bouwde Marc en zijn team jarenlang aan. “We leveren niet alleen aan consumenten maar ook aan defensie, hulpdiensten en de bouw.” Maar hoe hou je die klanten bij je? Mede door de Tipping Point die hem zo daadkrachtig en zekerder maakte over zichzelf als ondernemer. “Voor die brand zou ik nachtenlang wakker liggen. Maar nu? Ik geloof erin dus ik ga ervoor!”

Vanaf deze zomer breidt Marc uit met caravans. “Voor sommige wat oudere klanten is kamperen en op de grond slapen niet altijd even comfortabel meer. De tent wisselen ze bij ons nu in voor een caravan.” En ook de behoeftes van jongeren wil Marc gehoor geven. “Een discounttent bieden we niet aan omdat we daar niet in geloven, maar huren is wél een mooie optie. Zo kunnen ook zij voordelig en met goede gear kamperen.”

En zo bouwt Marc verder aan het inmiddels 51 jaar oude totaal leverancier van de recreatie, Karsten Tenten. Daarbij ligt uitbreiding naar Azië in het verschiet. “We gaan lekker door op de koers die we nu varen. Niet te lang nadenken, je relaties warmhouden en wellicht een beetje West-Friese mentaliteit. Dan kom je ver.”

Toen alles in de as lag, ontdekte Marc pas hoe sterk hij als ondernemer is. Het gaf hem de daadkracht en het vertrouwen om zijn familiebedrijf opnieuw op te bouwen én verder uit te breiden.