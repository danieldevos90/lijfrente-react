---
title: Verandert de rol van de financieel adviseur? | New10
author: New
url: https://new10.com/blog/verandert-de-rol-van-financieel-adviseur
hostname: new10.com
description: Digitalisering en nieuwe financieringsbronnen geven ondernemers vrijheid. Wat betekent dit voor de zakelijk financieel adviseur? Lees het hier.
sitename: New10
date: 2018-09-07
---
Terugblikkend op de afgelopen 5 jaar moet je als financieel adviseur wel concluderen dat er veel is veranderd. Er zijn talloze nieuwe financieringsbronnen; sterke digitalisering geeft ondernemers veel vrijheid. Maar de vraag naar passend en persoonlijk advies blijft er altijd bij ondernemers. Wij vroegen 2 financieel adviseurs of zij hun rol zien veranderen en daagden hen uit vooruit te blikken op toekomstige ontwikkelingen in financieel advies.

Banken digitaliseren en standaardiseren. Financieringsaanvragen worden steeds vaker automatisch beoordeeld waarbij de ondernemer zelf verantwoordelijk is voor de aanvraag van zijn financiering. Dat begon met kleinere kredieten, loopt nu al tot 1 miljoen euro, en de grens wordt steeds hoger. Dat betekent dat de persoonlijke advieskracht van de bank steeds minder wordt. Financieel adviseurs helpen ondernemers daarom steeds meer met het vinden van de juiste weg in online financieringen.

Wij merken dat niet alles te digitaliseren is.


“We wisten in het begin niet of digitalisering een bedreiging voor ons zou zijn. Immers: een ondernemer die zelf alles regelt, heeft geen adviseur meer nodig. Maar wij merken dat niet alles te digitaliseren is. Een ondernemer vraagt maar een paar keer in z’n leven financiering aan: dat maakt je nog geen deskundige. Aanvragen is mensenwerk. En eigenlijk zijn we heel blij met de digitale kanalen. We weten namelijk heel snel en makkelijk welke onderdelen van de financiering we kunnen invullen.”

Maar de sterke opkomst van alternatieve financieringen verandert de rol van de adviseur. “Vroeger had je als adviseur één loket voor alle aanvragen: de bank. Tegenwoordig stel je uit verschillende bronnen de beste mix voor je klant samen: crowdfunding, factoring, leasing en online lenders als New10.”

De beste oplossing is lang niet altijd de goedkoopste oplossing.


“Als adviseur moet je de criteria van alle verstrekkers kunnen matchen met de vraag van je klant. De ene keer heb je aan één financieringsbron genoeg, de andere keer combineer je verschillende bronnen. En de beste oplossing is lang niet altijd de goedkoopste oplossing. Soms is de ondernemer gebaat bij een heel flexibel deel, zodat hij niet 10 of 20 jaar aan een financiering vastzit.”

Nu de adviesrol van de bank minder wordt, kloppen ondernemers bij andere partijen aan voor financieel advies. Bijvoorbeeld bij hun accountant. We legden deze situatie voor aan 2 financieel adviseurs: “We merken dat een aantal partijen graag op onze stoel wil zitten. Maar financieren doe je er niet zomaar bij. Het landschap van financieringen is versplinterd, waardoor de juiste financiering vinden echt specialistisch werk is. Andersom willen wij ook niet in het vaarwater zitten van onze leveranciers: administratiekantoren, assurantiekantoren, accountants. Ieder zijn eigen vakgebied en expertise.”

Het vinden van de juiste financiering is specialistisch werk.


“Ik denk juist dat we als specialisten de handen ineen moeten slaan. Met fiscalisten, accountants en administratiekantoren werken we samen aan de beste oplossing voor onze gezamenlijke klant: de ondernemer. Ik zie zelf alleen maar voordelen in deze samenwerking. Als ieder werkt vanuit zijn eigen expertise laten we onze gezamenlijke klant verder groeien.”