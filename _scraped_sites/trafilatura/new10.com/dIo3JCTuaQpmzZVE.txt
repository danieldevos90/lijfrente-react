---
title: Slim ondernemen in retail: zo blijf jij de concurrentie voor
author: Renny Stein
url: https://new10.com/blog/ondernemen-in-retail
hostname: new10.com
description: Ontdek hoe jij als retailondernemer inspeelt op trends zoals personeelstekort, AI en duurzaamheid. Praktische tips om concurrentie voor te blijven.
sitename: New10
date: 2025-06-19
---
Renny Stein

New10 redactie • Slimmer ondernemen

Oorlogen, inflatie en geopolitieke spanningen zorgen voor blijvende onzekerheid. En dat voelen we in de portemonnee. Consumenten letten scherper op hun uitgaven en kiezen vaker voor goedkopere discounters. Tegelijkertijd kampen ondernemers met stijgende vaste lasten die lastig door te rekenen zijn. Resultaat: krappere marges en minder ruimte om te investeren.

- Blijf innoveren: denk aan nieuwe productlijnen, verbeterde service en efficiëntere processen.
- Gebruik data om vraag en aanbod beter op elkaar af te stemmen: met de juiste inzichten kun je slimmer inkopen, voorkom je verspilling en voorspel je beter wat klanten willen
- Investeer in kwaliteit en klantrelaties: ook al worden discounters populairder, ook de vraag naar kwaliteit en goede service stijgt. Daar kun jij als ondernemer verschil maken.

Een van de grootste uitdagingen voor de retail- en wholesalesector is het aanhoudende personeelstekort. Vooral op de winkelvloer, in magazijnen en bij technische dienstverlening is het lastig om vacatures te vullen. Dit komt bijvoorbeeld door de steeds groter wordende vergrijzing, beperkte instroom van jongeren en de lage aantrekkelijkheid van bepaalde functies.

Bedrijven worden hierdoor gedwongen om de arbeidsproductiviteit te verhogen. Digitalisering speelt hierin een sleutelrol, met toepassingen zoals zelfscan, kassaloze technologie, geavanceerd voorraadbeheer en AI. Deze tools maken het mogelijk om met minder mensen meer waarde te leveren én klantverwachtingen beter te managen.

Maar technologie alleen is niet genoeg. De veranderende eisen van werk vragen ook om nieuwe vaardigheden. Denk aan e-commerce, elektrische voertuigen of datagedreven marketing.

- Investeer in menselijk kapitaal: training in soft én digitale skills betaalt zich dubbel en dwars terug
- Combineer technologie en talent: zorg dat medewerkers optimaal gebruik maken van de tools die je inzet
- Durf keuzes te maken: focus op processen en producten die waarde toevoegen en schaalbaar zijn

AI infiltreert steeds verder in ons werkende leven. Daarmee is het allang geen toekomstmuziek meer en werken veel retailers er al op dagelijkse basis mee. Slimme algoritmes helpen je om efficiënter te werken en je concurrentie voor te zijn. Veel retailers gebruiken bijvoorbeeld al virtuele assistenten en chatbots voor klantcontact. Ook kan het handig zijn om AI in te zetten om de vraag naar producten te voorspellen. De mogelijkheden zijn eindeloos, zo lang je weet hoe je ermee om moet gaan.

- Voorraadbeheer: gebruik AI om op basis van real-time data je bevoorrading te optimaliseren
- Marketing: personaliseer campagnes en aanbevelingen op basis van klantgedrag
- Rapportage en compliance: verzamel sneller relevante data voor richtlijnen zoals de CSDDD

De Corporate Sustainability Due Diligence Directive (CSDDD) – of kortweg CS Triple D – komt eraan. Naar verwachting wordt deze Europese richtlijn in 2027 verplicht voor grote bedrijven (meer dan 250 medewerkers en €50 miljoen omzet), maar ook het mkb gaat er wat van merken. Hoe zit dat?

De CSDDD is een uitbreiding op de bestaande CSDR, die bedrijven sinds vorig jaar verplicht om data te verzamelen over hun impact op mens en milieu. De nieuwe richtlijn gaat een stap verder: bedrijven moeten niet alleen rapporteren, maar ook daadwerkelijk actie ondernemen. Denk aan het verminderen van afval, verlagen van CO₂-uitstoot of verbeteren van arbeidsomstandigheden in de keten.

Lever je aan grote bedrijven? Dan is de kans groot dat je gevraagd wordt om informatie over jouw productieketen aan te leveren. Het is slim om daar nu alvast op voor te sorteren:

- Breng je keten en leveranciers in kaart
- Verzamel basisdata over je impact (energie, afval, transport)
- Verken hoe je verduurzaming (verder) kunt integreren in je bedrijfsvoering

Meer informatie en updates rondom de richtlijn vind je op de website van het RVO.