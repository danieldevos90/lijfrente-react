---
title: Prinsjesdag en Miljoenennota 2019: de belangrijkste (klimaat)punten voor ondernemers
author: New
url: https://new10.com/blog/prinsjesdag-miljoenennota-impact-ondernemers
hostname: new10.com
description: De derde dinsdag van september presenteert het kabinet de begroting. Wat betekent het voor onze portemonnee en je bedrijf? Je leest het hier!
sitename: New10
date: 2019-09-20
---
New10

New10 • Slimmer ondernemen

Naast de Troonrede, de veelbesproken baard van de koning en hoedjes komen er met Prinsjesdag vooral veel cijfers en plannen op je af. En misschien nog wel meer als je ondernemer bent. Van koopkracht, klimaat, wonen tot zorg, allerlei thema’s die impact kunnen hebben op je portemonnee. Wat zijn de belangrijkste ontwikkelingen wanneer je je eigen onderneming runt? En wie draagt de zwaarste lasten als het gaat om klimaatverandering? We zetten de klimaatpunten uit de Miljoenennota op een rij en lichten de plannen uit die gevolgen hebben voor startups en ondernemers.

De Miljoenennota sluit aan bij het Klimaatakkoord: de rekening voor het klimaatbeleid komt grotendeels bij het bedrijfsleven te liggen en burgers worden zoveel mogelijk ontzien Om de plannen in het klimaatakkoord te realiseren komt er 300 miljoen extra vrij. Dit geld gaat naar investeringen zoals een warmtefonds voor huizenbezitters en een stimulans voor elektrisch rijden.

De tegenvallende energierekening van vorig jaar belooft premier Rutte dit jaar te compenseren met lagere energiekosten. In de Miljoenennota staat dat bedrijven meer gaan betalen aan energie en de belasting op elektriciteit daalt. Door de stijgende prijs van gas is het nog wel de vraag of alle huishoudens erop vooruitgaan en mindere energiekosten betalen. De overheid gaat er vanuit dat veel huishouden al de overstap maken van gas naar elektriciteit.

Al een tijdje gaan er geruchten over verschillende vormen van CO2-heffingen. De Miljoenennota geeft hier nu duidelijkheid over: er komt een CO2-heffing voor bedrijven over het deel van de uitstoot dat voorkomen kan worden. Hoeveel uitstoot vermijdbaar is, hangt af van de sector en neemt toe over de tijd. De heffing wordt verrekend met de ETS-prijs (CO2-prijs binnen het Europese Emissiehandelssysteem) wat oploopt naar 125-150 euro per ton CO2-uitstoot in 2030. Het Centraal Planbureau berekende dat de CO2-heffing een lastenverzwaring van 1,8 miljard in 2021 betekent voor het bedrijfsleven en vervolgens ook gezinnen.

In de nota staan ook een aantal plannen die gevolgen kunnen hebben voor startups en ondernemers. Wanneer ze concrete vorm aannemen, kan het zorgen voor een gunstig investeringsklimaat maar ook voor duurdere arbeidskrachten bijvoorbeeld door de stijgende kosten voor flexcontracten.

Om de Nederlandse economie klaar te stomen voor de toekomst en nieuwe verdienmodellen te stimuleren komt er een investeringsfonds. Minister Hoekstra kondigde aan dat het kabinet vanaf 2020 tegen lage rente miljarden euro’s leent om te investeren in ‘duurzame economische groei’. Ook zijn er plannen voor een infrastructuurfonds waaruit investeringen voor belangrijke transities zoals klimaat en energie gerealiseerd kunnen worden. Dit biedt voor ondernemers, startups en scaleups volop kansen om nieuwe ideeën te ontwikkelen.

Het kabinet heeft in de Miljoennota plannen aankondigd om het voor startups en scaleups makkelijker te maken hun werknemers in aandelenopties te betalen. Dit helpt deze bedrijven om getalenteerde werknemers aan te trekken en zorgt voor een bloeiend startupklimaat in Nederland. Het is nog niet bekend hoe de regeling er precies uit gaat zien en wanneer deze van kracht gaat. Ook overweegt het kabinet een durfkapitaalregeling, hiermee kunnen particulieren en investeerders makkelijker en fiscaalvriendelijker in startups investeren.

Heb je een bedrijf dat ontwikkelings- of onderzoeksprojecten uitvoert? Goed nieuws, want de fiscale regeling WBSO (Wet Bevordering Speur en Ontwikkelingswerk) blijft ook in 2020 gelden. Iedere ondernemer kan via deze regeling en belastingaangifte een deel van de kosten en uitgaven voor onderzoeksprojecten vergoed krijgen. Lees meer over deze regeling en of het interessant voor je kan zijn.

Eerder was aangekondigd dat bedrijven minder vennootschapsbelasting gaan betalen: 22,55 procent in plaats van 25 procent. Uit de Miljoenennota blijkt dat het voorlopig nog niet het geval is, bedrijven die meer winst hebben dan 200 duizend euro betalen nog steeds 25 procent belasting. Volgend jaar daalt het tarief naar 21,7 procent.

Werkgevers gaan vanaf 2020 minder betalen voor vaste contracten. Flexcontracten daarentegen worden juist een stuk minder aantrekkelijk door hogere premies. Vooral voor ondernemers geldt dat tijdelijke contracten gangbaar zijn. Dit kan je in 2020 extra geld gaan kosten, dus overweeg ook vaste contracten aan te bieden.