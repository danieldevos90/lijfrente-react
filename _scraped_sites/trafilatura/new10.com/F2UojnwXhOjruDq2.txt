---
title: TIPPING POINT – Van vis tot visionair, de ommezwaai van Nico
author: Renny Stein
url: https://new10.com/blog/tipping-point-nico-waasdorp
hostname: new10.com
description: Sterk leiderschap begint bij kwetsbaarheid. Lees hoe ondernemer Nico zijn grootste tegenslagen overwon en leerde leiden met lef én eerlijkheid.
sitename: New10
date: 2025-06-05
---
Renny Stein

New10 redactie • Slimmer ondernemen

Die vraag bleef hangen in Nico’s hoofd toen alles tegelijk uit zijn handen leek te glippen. Het was 1989. Zijn winkel, productiehal én marktwagens gingen in vlammen op. Kort daarna verloor hij beide ouders. En als klap op de vuurpijl werd zijn vrouw ernstig ziek.

“Het was een zwaar en zwart jaar,” blikt hij terug. Toch bleef hij niet stilzitten. Want opgeven? Dat zit niet in zijn DNA. Als oud-topsportjudoka wist hij: “Je kunt in tien seconden tegen de grond liggen. Maar dan moet je opstaan. En dóór.”

Het werd zijn persoonlijke én zakelijke kantelpunt.

Ik heb geleerd dat mensen het fijn vinden als je eerlijk bent.


“Als ondernemer moet je kartrekker kunnen zijn. Beslissingen nemen en niet te lang treuzelen.” Gelijk handelen en prioriteiten stellen hield Nico over van zijn topsportperiode. In plaats van weg te duiken, zocht hij juist het gesprek op. “Communiceer duidelijk naar je omgeving – naar je partner, leverancier en financier. Met open communicatie en eerlijkheid kom je ver. Dat is vooral moeilijk als het niet goed gaat en je je schaamt. Je plaatst jezelf in het schuldigenbankje, terwijl dit elke ondernemer kan overkomen. Ik heb geleerd dat mensen het fijn vinden als je eerlijk bent. Mijn leveranciers dachten actief mee. Ze stelden betalingen uit, gaven me ruimte.”

Na zijn Tipping Point bouwde Nico zijn bedrijf opnieuw op — rustig, doordacht en vanuit een mindset van vertrouwen, eerlijkheid en lef. “Ja, ik heb veel geld verloren,” zegt hij nuchter. “Maar als je geen risico’s neemt, ben je niet aan het ondernemen.” Die ondernemersmentaliteit, aangevuld met ervaring en zelfinzicht, bleek de drijvende kracht achter de groei die volgde.

Stap voor stap breidde Nico uit in de groothandel. Hij had zich al gevestigd op een strategische plek in IJmuiden — pal naast de haven. Inmiddels verkoopt hij met zijn team meer dan 200 soorten vis aan horeca door het hele land. Ook grote cruiseschepen weten Nico te vinden. En zo blijft Nico in beweging. Niet door harder te schreeuwen dan de rest, maar door slim zichtbaar te zijn. Hij deelt regelmatig updates op social media, noemt zichzelf met een knipoog ‘Viscalist’ en zorgt dat zijn naam blijft hangen. “Zichtbaarheid is niet direct in omzet te meten,” legt hij uit, “maar als niemand je kent, houdt het op.”

Die zichtbaarheid komt ook terug op het bord. Nico speelt scherp in op de toenemende vraag naar verse, onderscheidende producten die niet alleen smaken, maar ook opvallen. Zijn loaded kibbeling met truffelsaus en krokante zeekraal is daar een goed voorbeeld van. Een gerecht dat net zo goed scoort in de keuken als op Instagram. “Alles wordt tegenwoordig gefotografeerd. Je gerecht móet er gewoon goed uitzien,” zegt hij.

Dat is geen toeval. Nico denkt na over elk detail: van portiegrootte tot beleving, van smaak tot presentatie. “Vroeger legde je gewoon een volle portie op een bord. Nu moet het kloppen – visueel én inhoudelijk. Wat mensen delen, bepaalt hoe je merk zich ontwikkelt.”

Natuurlijk doet de oudere generatie dingen anders - daar kan je juist ontzettend veel van opsteken. Bespaar jezelf tijd én fouten.


Voor Nico stopt het ondernemen niet bij de voordeur van zijn zaak. Hij blijft nieuwsgierig, leergierig en scherp op ontwikkelingen in de markt. Door vakbladen te lezen, gesprekken te voeren met collega-ondernemers en zichzelf continu uit te dagen om te blijven leren. Niet alleen voor zijn eigen groei, maar ook voor de volgende generatie ondernemers.

“Wat me opvalt aan de jongere generatie? Ze willen het vaak zelf uitvinden. Het lijkt alsof ze het niet stoer vinden om advies te vragen aan ondernemers die al twintig, dertig jaar meedraaien. Maar waarom zou je het wiel opnieuw uitvinden? Natuurlijk doet de oudere generatie dingen anders – daar kan je juist ontzettend veel van opsteken. Bespaar jezelf tijd én fouten.”

Zelf voegt Nico ook daad bij zijn woord. Op zijn veertigste ging Nico zelf opnieuw de schoolbanken in en rondde hij de lerarenopleiding af. Nu staat hij voor de klas op de SVO vakopleiding food. Daar deelt hij zijn ervaring met jonge talenten — over vis, maar ook over boekhouding en marketing. “Als ondernemer moet je van alles iets weten. Je blijft scherper, energieker én je doet ideeën op die je weer meeneemt in je eigen onderneming.”

De volgende generatie, Nico's zoon Niek, staat klaar in de startblokken. Maar Nico zelf? Die blijft bouwen. “Mijn intentie was eigenlijk niet om in de vis te gaan, maar mijn ouders hadden me nodig. Het meest trots ben ik op dat mijn zoon Niek ermee doorgaat. In de voetsporen van mijn ouders waar ik destijds in ben getreden.”

Nico’s verhaal is er één van kracht, kwetsbaarheid en koers houden. Van opnieuw durven beginnen, juist als alles lijkt verloren. Het laat zien dat ondernemen niet draait om altijd winnen — maar om altijd blijven bewegen.