---
title: Houd je bedrijf gezond: controleer de kredietwaardigheid van klanten
author: New
url: https://new10.com/blog/check-kredietwaardigheid-klanten
hostname: new10.com
description: Hoe kun je de kredietwaardigheid van klanten checken? Met deze tips controleer je het en ontdek je hoe je slecht betaalgedrag op tijd signaleert.
sitename: New10
date: 2019-09-11
---
Als je zakendoet met andere bedrijven of producten of diensten levert op rekening loop je altijd het risico op wanbetalers. Iedere ondernemer weet hoe belangrijk het is voor je liquiditeit, en uiteindelijk de groei van je bedrijf, dat je klanten op tijd betalen. Vooral als je grote orders voorschiet kan slecht betaalgedrag van je klanten ervoor zorgen dat je je eigen facturen niet op tijd kunt voldoen. Het goede nieuws is dat je zelf preventieve maatregelen kunt nemen. Met onderstaande tips controleer je of je klanten kredietwaardig zijn en ontdek je hoe je slecht betaalgedrag op tijd signaleert.

Wanneer is een bedrijf kredietwaardig? Als het genoeg liquide middelen heeft om rekeningen te betalen en dit ook doet. Je kunt op meerdere manieren een controle op de kredietwaardigheid van potentiële of bestaande klanten uitvoeren. Dit hoeft niet altijd ingewikkeld te zijn, een simpele Google zoektocht kan al inzicht bieden. Typ de bedrijfsnaam van je klant in gecombineerd met zoektermen die wijzen op slecht betaalgedrag zoals faillissement, vordering, klachten of schuld. Sociale media accounts van je klant kunnen je ook informatie opleveren over de reputatie en financiële situatie. Op een Facebook bedrijfspagina kunnen klanten of bezoekers beoordelingen achterlaten. Zie je daar een aantal slechte beoordelingen over betalingen tussen staan, dan kan het erop wijzen dat deze klant niet altijd afspraken nakomt.

**Tip:** Is het een klein bedrijf waarmee je zaken gaat doen? Dan kun je ook zoeken op de naam van de eigenaar en de zoekresultaten analyseren op signalen die wijzen op een slechte reputatie.

Een andere bron die je kunt raadplegen om de financiële situatie van klanten te onderzoeken is de Kamer van Koophandel. Je kunt bij de KvK tegen betaling een uittreksel opvragen (inzien kost €2,30 en een digitaal uittreksel €7,500 waaruit je allerlei informatie kunt halen zoals jaarrekeningen, BV-structuren, de datum van oprichting en het aantal medewerkers. Aan de hand van een jaarrekening kun je de financiële positie van je klant of opdrachtgever analyseren door bijvoorbeeld te kijken naar liquiditeit, het eigen vermogen en de winst- en verliesrekening.

Veel bedrijven, met uitzondering van de eenmanszaak, zijn verplicht om hun jaarcijfers te uploaden bij de KvK. Wanneer een bedrijf dit niet op tijd doet, kan dit een indicatie zijn voor een verslechterde financiële situatie. Bekijk dus of de recente jaarcijfers van jouw klant beschikbaar zijn. Met de jaarcijfers kun je de solvabiliteit van het bedrijf opzoeken.

Een directe manier om achter kredietwaardigheid te komen is het Insolventieregister. In het Centraal Insolventieregister staan de faillissementen, surseances van betaling en schuldsaneringen die sinds 2005 bij de rechtbanken geregistreerd zijn. Via rechtspraak.nl kun je het register inzien en zoeken op de naam van jouw potentiële klant. Wanneer het bedrijf geregistreerd staat in het register, is er sprake geweest van een faillissement, surséance van betaling of schuldsanering in het verleden.

Als een onderneming ontroerend goed op haar naam heeft staan, kan dit iets zeggen over de waarde en het eigen vermogen. Bij het Kadaster kun je online uittreksels opvragen en zo inzien of het bedrijf vastgoed in bezit heeft. De hypotheek op het vastgoed kan hoger liggen dan de daadwerkelijke waarde, dus daarom zegt het niet altijd iets over de kredietwaardigheid.

Waar moet je op letten als je de financiële gezondheid van een onderneming wil beoordelen? Je kijkt hiervoor vooral naar de liquiditeit van je liquiditeit. Controleer of er voldoende liquide middelen aanwezig zijn om kortlopende schulden af te lossen; staan er bijvoorbeeld veel crediteuren uit en is er weinig geld in kas? Dan kan het bedrijf in de problemen raken.

Als je echt een grote order moet voorfinancieren en je twijfelt of de klant betrouwbaar is, kun je ervoor kiezen om een kredietinformatiebureau in te schakelen. Tegen betaling ontvang je een rapport over de klant met een kredietadvies, een betalingswaardering, officiële gegevens en eerdere financiële calamiteiten. Op basis van deze gegevens krijgt de klant een kredietrating: hoe hoger de score, hoe betrouwbaarder de klant.

Naast het controleren op kredietwaardigheid kun je ook structureel je bedrijfsprocessen aanpassen om je debiteurenrisico te verkleinen.

Heb je al een aantal wanbetalers in je klantenbestand? Vergelijk ze met elkaar en probeer patronen te ontdekken in hun kenmerken of betaalgedrag. Zijn klanten die hun betaalafspraken niet nakomen vaak afkomstig uit dezelfde sector of doen ze hele grote orders? Denk vervolgens goed na over de eisen waaraan een nieuwe klant moet voldoen. Wanneer je deze criteria vervolgens binnen je onderneming implementeert, zorgt dit voor een stabielere cashflow voor je onderneming.

Als het betaalgedrag van een bestaande klant verandert kan het erop wijzen dat er iets aan de hand is. Zorg dat je in je klantsystemen een melding maakt van veranderingen in het klantgedrag. Maak bijvoorbeeld een case aan als je een betalingsherinnering stuurt. Zo heb je meer inzicht in het betaalgedrag van klanten en kun je makkelijk beheer uitvoeren.

Benieuwd hoe je je eigen solvabiliteit, een belangrijke indicator voor kredietwaardigheid, kunt verbeteren? Lees alles over solvabiliteit van je onderneming.