---
title: Werk samen aan een fijne werkplek | New10
author: Sebastian Sawicki
url: https://new10.com/blog/zo-werk-je-samen-met-je-medewerkers-aan-een-fijne-werkplek
hostname: new10.com
description: Bij New10 weten we hoe je samen een fijne werkplek creëert. Lees hier meer.
sitename: New10
date: 2018-12-19
---
Sebastian Sawicki

New10 • Slimmer ondernemen

Een fijne plek om te werken is iets waarvoor je met z’n allen verantwoordelijk bent. Maar als management moet je er wel het voortouw in nemen. Zorg dat mensen kritiek durven uiten en plannen bedenken om het zo leuk mogelijk te maken op de werkvloer. Centraal staat hierin een open cultuur, waarin mensen open en eerlijk durven zijn over wat ze nou écht vinden. In dit artikel laten we zien hoe je in 4 stappen de wensen van je medewerkers waar kunt maken. Bovendien geven we tips waarmee je openheid en eerlijkheid onder je collega’s bewerkstelligt.

**Stap 1: Tevredenheid meten**

Met een periodieke survey breng je in kaart hoe tevreden je medewerkers zijn. De vragenlijst geeft je vaak veel kwalitatieve input. Onze tip: houd de survey kort en focus je op een bepaald thema. In de survey ‘feedback geven en krijgen’ vroegen we bijvoorbeeld of collega’s zich vrij voelen om feedback te geven en te krijgen.

Aanvullend hierop gaan we ieder jaar individueel met iedereen om tafel voor een goed gesprek. Hierin stellen we gericht vragen over tevredenheid en vragen we om ideeën. En natuurlijk mogen dan alle vragen op tafel gelegd worden die misschien niet altijd worden gesteld in de openheid.

**Stap 2: Resultaten bespreekbaar maken**

Zodra je de resultaten van je survey binnen hebt, bespreek je die met de hele groep. Zo creëer je talk of the town en zorg je dat het onderwerp echt gaat leven bij iedereen. Bovendien check je zo of de resultaten breder gedragen worden en kun je meteen de eerste ideeën oogsten.

**Stap 3: Aan de slag met de feedback**

Heb je alle feedback verzameld? Categoriseer de input dan:

- Wat gaat goed en behouden we?
- Wat gaat goed en moeten we meer doen?
- Wat gaat niet goed en moeten we verbeteren?

Verbind vervolgens actiepunten aan die categorieën en ga ermee aan de slag.

**Stap 4: Nog een keer meten**

Als je alle acties hebt uitgevoerd, ga je kijken of die hebben geleid tot het gewenste resultaat. Volg het meetplan dat je in stap 1 hebt gebruikt en vergelijk de resultaten. Zijn er verbeteringen gerealiseerd? Goed bezig! Is er geen verschil? Dan is het goed om nieuwe acties te bedenken die wél leiden tot het gewenste resultaat.

Een voorwaarde om dit systeem te laten werken, is een open en eerlijke cultuur op de werkvloer. Elk teamlid moet zich vrij voelen om te zeggen wat hij wil. Met deze 4 acties zorg je voor een open en eerlijke cultuur onder je collega’s:

- Neem opbouwende kritiek ter harte, doe er iets mee en laat ook zien wat je hebt gedaan
- Moedig mensen aan om een kritische houding aan te nemen, en reken mensen zeker niet af op hun feedback
- Het management is verantwoordelijk voor het verzamelen en delen van feedback, zowel positief als negatief. Steek daarbij de hand in eigen boezem en benoem ook de verbeterpunten voor jezelf
- Maak mensen verantwoordelijk voor de uitvoering van hun eigen plannen en geef ze de ruimte die uit te voeren

Als je aan de slag gaat met een cultuurverandering als deze, zijn geduld en doorzettingsvermogen essentieel. Gemiddeld duurt het 7 weken om een gedragsverandering te bewerkstelligen. Gedurende die periode is het jouw taak om de verandering bij iedereen scherp voor de geest te houden. Dat doe je zo:

- Maak er een terugkerend item van bij wekelijkse meetings of dagelijkse stand-ups
- Stuur je survey regelmatig uit en schroom niet om herinneringen uit te sturen
- Bespreek het bij de koffieautomaat en aan de lunchtafel
- Geef als management of als owner van het idee het goede voorbeeld – lead by example