---
title: Venture Capital; de voor- en nadelen. | Swishfund
author: Merel Nijland Marketeer
url: https://www.swishfund.nl/blog/venture-capital-de-voor--en-nadelen
hostname: swishfund.nl
description: Beginnende ondernemers gaan op zoek naar investeerders die in hun bedrijf, product of idee willen investeren. Zij hebben dit kapitaal nodig om hun bedrijf van de grond te krijgen of om een (snelle) groei te kunnen realiseren. In dit artikel gaan we dieper in op Venture Capital (of durfkapitaal) en de bijbehorende voor- en nadelen.
sitename: Venture Capital; de voor- en nadelen.
date: 2021-11-14
---
# Venture Capital; de voor- en nadelen.

#### Merel Nijland

## Introductie

Beginnende ondernemers gaan op zoek naar investeerders die in hun bedrijf, product of idee willen investeren. Zij hebben dit kapitaal nodig om hun bedrijf van de grond te krijgen of om een (snelle) groei te kunnen realiseren. In dit artikel gaan we dieper in op Venture Capital (of durfkapitaal) en de bijbehorende voor- en nadelen.

**Wat is Venture Capital?**

Venture Capital wordt ook wel risicodragend kapitaal genoemd. De investeerder stopt vermogen in een bedrijf waar hij potentie in ziet én waar hij een goed rendement uit denkt te halen. Het kapitaal wordt eigenlijk altijd geruild voor aandelen. Een enkele keer wordt het als lening uitgegeven. Over deze lening wordt over het algemeen een hoge rente berekend.

De Nederlandse term voor Venture Capital is durfkapitaal. Deze term komt van het hoge risico dat dit kapitaal met zich meebrengt. Het is gedurfd om te investeren in een bedrijf waarvan je vooraf niet zeker weet of het rendabel gaat worden. Bijvoorbeeld omdat de kans groot is dat het ‘mislukt’, omdat het bedrijf, product of idee zich nog niet bewezen heeft.

Juist het hoge risico wat hierbij komt kijken is wat het interessant maakt. Het rendement voor de investeerder is hoog als het bedrijf, product of idee wel slaagt, omdat de investeerder vaak op een relatief lage waardering heeft kunnen instappen.

**Kapitaalbehoefte in kaart brengen**

Voordat je een investeerder gaat zoeken, zijn er twee dingen die je op orde moet hebben. Nummer één is het schrijven en visualiseren van een sterk businessplan. Nummer twee is het in kaart brengen van je kapitaalbehoefte. Deze maak je inzichtelijk door een liquiditeits- en investeringsbegroting te maken.

In de liquiditeitsbegroting staat de verwachte kasstroom. Je ziet dan ook gelijk wanneer er liquiditeitsproblemen kunnen ontstaan. Op dat moment heb je extra kapitaal nodig. De investeringsbegroting bestaat uit alle verwachte investeringen die gaan plaatsvinden.

Het benodigde kapitaal plus de verwachte investeringen zijn het totaal aan financiële middelen dat je nodig hebt. Het is slim om hier een surplus van 10% tot 20% over te berekenen. Zo ben je er zeker van dat je voldoende kapitaal hebt.

**De voordelen van Venture Capital**

-
**Mogelijkheid tot financieren wanneer de bank nee zegt**

De bank neemt het liefst zo min mogelijk risico. Ze vragen veel documenten op waaruit blijkt dat je bedrijf zich bewezen heeft. Een startend bedrijf of nieuw product kan zich nog niet bewijzen. Dat betekent niet dat er geen kans op financiering is. Een kapitaalinjectie door een venture capitalist kan een goede optie zijn om je bedrijf of product op de markt te zetten.

**Investeerder brengt kennis en ervaring mee**

Sommige investeerders willen graag hun kennis en ervaring delen met de ondernemer. Daarom is het slim om een durfkapitalist te zoeken die al bekend is in de branche of met het soort bedrijf/product. Hij of zij kan je begeleiden om je bedrijf op de juiste manier op te bouwen.

-
**Het geeft je bedrijf een sterke balanspositie**

Venture Capital wordt meegenomen in de solvabiliteit van het bedrijf. Dat betekent dat je het onder je eigen vermogen kan rekenen. Hierdoor heb je als (startende) ondernemer een sterke balanspositie. Dit kan een voordeel bieden als je later extra kapitaal wil aantrekken bij de bank of een alternatieve financier.

**De nadelen van Venture Capital**

-
**Aandelen afstaan betekent niet meer de volledige zeggenschap**

Als het gaat om gewone aandelen, dan geven deze recht op zeggenschap en dividend. Bij een financiering middels durfkapitaal komt meer kijken dan alleen geld. Dat moet je je wel goed beseffen. Een aandeelhouder is feitelijk gezien mede-eigenaar van een bedrijf.

-
**De opbrengsten worden verdeeld onder alle aandeelhouders**

Aandeelhouders hebben recht op een winstuitkering. Tijdens de jaarlijkse vergadering wordt de hoogte en wijze van uitbetaling van het dividend bepaald. Dit kan per jaar vastgesteld worden, maar kan ook voor langere tijd bepaald worden.

-
**Lang traject voordat Venture Capital rond is**

Financiële ruimte via een Venture Capitalist heb je niet binnen een paar dagen geregeld. Je moet eerst een goed businessplan schrijven, investeerders zoeken en je plan pitchen. Vervolgens moet er onderhandeld worden om tot een goede deal te komen. Dit bij elkaar kan een paar weken tot een paar maanden in beslag nemen. Het resultaat daarentegen kan zeker de moeite waard zijn.

**Direct lending als alternatief**

Direct lending is geen alternatief voor een kapitaalinjectie middels durfkapitaal. Dat betekent niet dat wanneer je zoekt naar Venture Capital, je geen financiering via een direct lender kan krijgen. Direct lending is een andere manier van financieren.

Direct lending is snelle manier om een zakelijke lening te regelen. Je leent geld, betaalt daar rente over en je moet alles binnen de looptijd aflossen. Als startende ondernemer is het lastig om een financiering rond te krijgen.

Voor een** ****financiering bij Swishfund** moet je bedrijf aan een aantal voorwaarden voldoen. Zo moet je minimaal 12 maanden ingeschreven zijn bij de KvK en een minimale jaaromzet van €50.000 hebben. Je kunt dan een bedrag tussen de €3.000 en €1.000.000 aanvragen met een looptijd tot maximaal 24 maanden.

Het voordeel van een direct lender is dat je de financiering al binnen één tot drie dagen hebt ontvangen. Benieuwd naar andere voordelen van direct lending? We hebben ze **samengevat in dit artikel**.