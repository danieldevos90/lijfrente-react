---
title: Hoe vind je online nieuwe klanten? | Swishfund
author: Merel Nijland Marketeer
url: https://www.swishfund.nl/blog/hoe-vind-je-online-nieuwe-klanten
hostname: swishfund.nl
description: Of je nu net start of al jaren een eigen bedrijf hebt, deze vraag blijft in elke fase van je ondernemerschap relevant. Als je een winkel of restaurant hebt weet je dat het vroeger al genoeg was om je etalage aantrekkelijk te maken en een bord buiten te zetten. Door de verschuiving van offline naar online ontkom je er niet meer aan om deze traditionele manieren van marketing aan te vullen met digitale tactieken. Daarin is nogal wat mogelijk! In dit blog bespreken we 5 manieren om aan de slag te gaan met online marketing en op die manier online nieuwe klanten te vinden.
sitename: swishfund.nl
date: 2021-02-14
---
# Hoe vind je online nieuwe klanten?

#### Merel Nijland

## Introductie

Of je nu net start of al jaren een eigen bedrijf hebt, deze vraag blijft in elke fase van je ondernemerschap relevant. Als je een winkel of restaurant hebt weet je dat het vroeger al genoeg was om je etalage aantrekkelijk te maken en een bord buiten te zetten. Door de verschuiving van offline naar online ontkom je er niet meer aan om deze traditionele manieren van marketing aan te vullen met digitale tactieken. Daarin is nogal wat mogelijk! In dit blog bespreken we 5 manieren om aan de slag te gaan met online marketing en op die manier online nieuwe klanten te vinden.

### De verschuiving van offline naar online consumentengedrag

Maar eerst, hoe zit dat met die verschuiving van offline naar online? Hoewel we natuurlijk al jaren zien dat de consument steeds meer online shopt, zoekt en vergelijkt, is door de huidige crisis de digitalisering in een ware snelstroom terecht gekomen.

Zo werden sportleraren bijvoorbeeld ineens gedwongen om hun lessen digitaal aan te bieden door middel van video’s, voedselproducenten leerden dat zij hun aanbod ook (collectief) online aan konden bieden op platformen als Support Your Locals en horeca ondernemers bedachten online initiatieven zoals de Tasty Walk om tóch nog mensen te kunnen bedienen.

Niet alleen ondernemers, ook Nederlandse consumenten zijn tijdens deze periode avontuurlijker geworden (in hun winkelgedrag). Veel shoppers (her)ontdekten nieuwe online diensten en/of producten. Een groot deel deed aankopen bij webshops die voorheen niet werden bezocht. Maar liefst 70% daarvan is van plan ook in de toekomst bij deze webwinkels aankopen te doen! Dat zijn interessante cijfers. Online zakendoen biedt perspectief voor veel ondernemers.

Bron: Criteo

Op basis van actualiteiten en data kunnen we stellen dat consumenten online zeer actief op zoek zijn naar de beste winkels, deals en producten. Door (vooral) nu in te zetten op online marketing vergroot je daarmee je kans om nieuwe klanten te werven die zeer waarschijnlijk bij je terug willen blijven komen.

#### De 5 manieren om online nieuwe klanten te vinden

Goed, nu we duidelijk hebben dat het slim is om je kansen te spreiden en aan de slag te gaan met ‘online’, zal je volgende vraag waarschijnlijk zijn: met welk kanaal of welke kanalen moet ik aan de slag? We lichten de 5 meest laagdrempelige en relevante manieren aan je toe inclusief de 5 meest belangrijke voordelen.

**E-mailmarketing**

Misschien denk je nu: oké, ik moet dus nieuwsbrieven gaan versturen? Maar e-mailmarketing is veel meer dan dat. Je kunt namelijk ook geheel automatisch (gepersonaliseerde) mailcampagnes maken (marketing automation).

E-mailmarketing is één van de best converterende online marketingkanalen. Het is een relatief goedkoop kanaal met gemiddeld de hoogste ROI. Het enige wat je nodig hebt is een e-mailmarketing platform als ActiveCampaign of HubSpot en een database met klanten die je mag mailen. Let daarbij wel goed op de spelregels van de AVG.

**De belangrijkste voordelen van e-mailmarketing:**

- Hoge Return-on-Investment (ROI)\
- Laagdrempelig in contact blijven met je (potentiële) klanten
- Resultaten zijn eenvoudig meetbaar
- Groter bereik dan op social media
- Eenvoudig te personaliseren


-
**Google Ads**

Met het advertentieprogramma van Google kun je bieden op zoekwoorden waar consumenten online naar zoeken. Je betaalt alleen wanneer iemand op zoek is naar informatie of een product of dienst en dan op jouw advertentie klikt.

Je kunt per dag een budget vaststellen voor je account, voor campagnes, voor advertenties en voor bepaalde zoekwoorden. De kosten van Google Ads variëren per website, per branche en per dag. Google Ads is geschikt voor producten én diensten.

**De belangrijkste voordelen van Google Ads:**

- Maakt gebruik van het grote bereik van Google
- Direct verschijnen in de (betaalde) zoekresultaten
- Targetten op tijd en plaats
- Controle over de kosten
- Ook geschikt voor een klein budget


**Facebook Ads**

Met Facebook Ads betaal je om je advertenties op de tijdlijn van Facebook gebruikers te tonen. Je kunt net zoals bij Google Ads zelf het doel, de doelgroep, het budget en de inhoud instellen. Het enige verschil is dat men niet hoeft te zoeken om je advertentie te zien, maar deze ‘gepusht’ krijgen.

Facebook, is dat platform niet op zijn retour? Dat ligt helemaal aan je doelgroep. Als je generatie Z wil bereiken ben je waarschijnlijk beter af op Instagram. Ook een hoop millennials hebben de switch al gemaakt.

**De belangrijkste voordelen van Facebook Ads:**

- Lage advertentiekosten ten opzichte van andere kanalen
- Resultaten zijn direct zichtbaar
- Eindeloze mogelijkheden voor het samenstellen van je doelgroep
- Groot bereik (dagelijks gebruik van 6,8 miljoen mensen in Nederland)
- Je kunt advertenties tonen aan je huidige klanten


**LinkedIn Ads**

Ook op LinkedIn kun je betalen om je advertenties op de tijdlijn van LinkedIn gebruikers te tonen. Ook zijn er andere mogelijkheden, zoals gesponsorde berichten en gesponsorde mailberichten.

Het is een goede manier om je boodschap onder de aandacht te brengen onder de juiste professionals. In Nederland zijn dat er meer dan 5 miljoen, dus de kans is bijzonder groot dat je hier B2B heel succesvol kunt zijn (met de juiste content).

Je kunt net zoals bij de andere mogelijkheden je campagne inrichten zoals je wilt, echter zijn de kosten per klik wel wat hoger dan de andere kanalen. Daarmee is een hoger budget ook noodzakelijk.

**De belangrijkste voordelen van LinkedIn Ads:**

- Zeer geschikt voor online B2B marketing
- Unieke en specifieke targetingopties
- Verschillende advertentiemogelijkheden
- Stapsgewijze inrichting
- Eenvoudig overzicht van de data


**Online referral marketing**

Referral marketing is een marketingstrategie die werkt op basis van mond-tot-mondreclame. Je maakt daarbij handig gebruik van de netwerken van je bestaande klanten om je bereik te vergroten.

Het is een promotiestrategie waarbij klanten worden beloond als ze je bedrijf aanbevelen bij vrienden, familie en andere mensen in hun sociale kringen. Die aanbevelingen worden ook wel referrals genoemd.

Een referral programma is een methode waarbij je klanten naar je bedrijf laat verwijzen in ruil voor bijvoorbeeld geld, kortingen of gratis producten. De beloning die je biedt is afhankelijk van het soort bedrijf dat je hebt en de producten of diensten die je verkoopt.

**De belangrijkste voordelen van online referral marketing**

- Vergroten van de loyaliteit van bestaande klanten
- Verhogen van levenslange klantwaarde
- Omzet verhogen zonder (veel) geld uit te geven
- Hogere conversie
- Eenvoudig toe te passen in verschillende campagnevormen

#### Tips voor maximaal resultaat

Het is verstandig om eerst één kanaal te kiezen die je het meest aanspreekt en die het best bij jouw bedrijf, situatie en budget past. Richt je volledig op dat ene kanaal. Als dat eenmaal loopt en resultaten oplevert, kun je eventueel uitbreiden met een volgend kanaal, maar niets moet. Het is het belangrijkst dat je niet ‘alles een beetje’ doet, maar gericht en effectief werkt.

Om nog meer succes te boeken kun je je online campagnes verbeteren met data die je vergaart in je fysieke locatie. Zo kun je mensen zich in je winkel of restaurant in laten schrijven voor je nieuwsbrief, waarna ze deals, nieuws en promoties ontvangen. Op die manier kun je een persoonlijke ervaring bieden die beter converteert naar aankopen. Een ander voorbeeld is het actief vragen om recensies, zodat je online goed in beeld komt te staan als iemand je op zoekt. Wees creatief en gebruik het in je voordeel!

Zin om aan de slag te gaan met online marketing, maar kun je wel wat financiële hulp gebruiken met bijvoorbeeld je budgetten voor online adverteren? Vraag vrijblijvend een lening aan en je ontvangt binnen 24 uur een voorstel.