---
title: Dit zijn de 10 belangrijkste wetswijzigingen voor ondernemers per 1 januari 2022 | Swishfund
author: Merel Nijland Marketeer
url: https://www.swishfund.nl/blog/dit-zijn-de-10-belangrijkste-wetswijzigingen-voor-ondernemers-per-1-januari-2022
hostname: swishfund.nl
description: In januari worden er weer een aantal wetten gewijzigd en zijn er nieuwe wetten bijgekomen. We hebben de 10 belangrijkste veranderingen voor ondernemers op een rij gezet.
sitename: swishfund.nl
date: 2022-01-16
---
# Dit zijn de 10 belangrijkste wetswijzigingen voor ondernemers per 1 januari 2022

#### Merel Nijland

## Introductie

In januari worden er weer een aantal wetten gewijzigd en zijn er nieuwe wetten bijgekomen. We hebben de 10 belangrijkste veranderingen voor ondernemers op een rij gezet.

**Zelfstandigenaftrek met € 360 verlaagd**

Wanneer je recht hebt op zelfstandigenaftrek kun je een bedrag van de winst aftrekken. Je betaalt dan minder belasting. Dit bedrag gaat in 2022 omlaag naar € 6.310. Dat is € 360 minder dan in 2021. Tot 2036 gaat deze zelfstandigenaftrek ieder jaar verder omlaag.

*Deze wijziging is nog niet definitief. *

**Bijtelling nieuwe elektrische auto’s omhoog**

Wanneer je een elektrische auto zowel privé als zakelijk gebruikt, dan betaal je bijtelling. Deze bijtelling gaat omhoog van 12% naar 16% in 2022. Dit gaat alleen over de eerste € 35.000 van de cataloguswaarde, daarna is de bijtelling 22%. Alleen wanneer je een nieuwe auto op waterstof of zonne-energie aanschaft, geldt de bijtelling van 16% voor de hele cataloguswaarde.

*Deze wijziging is nog niet definitief. *

**Stijging minimumloon**

Het brutominimumloon gaat per 1 januari 2022 omhoog. Voor werknemers van 21 jaar en ouder geldt nu een minimumloon van € 1.725 per maand. In 2021 was dit € 1684,40. Wat het minimumloon is per leeftijd vind je op de website van de Rijksoverheid.

Let op dat je de lonen op tijd wijzigt als dit nodig is. Je mag een werknemer namelijk niet onderbetalen, op dat moment riskeer je een boete van de Inspectie Sociale Zaken en Werkgelegenheid.

*Deze wijziging is definitief.*

**STAP-subsidie voor je medewerkers**

Er komt een STAP-subsidie voor werkenden en werkzoekenden. De afkorting staat voor Stimulering ArbeidsmarktPositie. Deze subsidie vervangt de huidige belastingaftrek voor studiekosten bij de inkomstenbelasting.

Werkende en werkzoekende kunnen een STAP-subsidie aanvragen ter waarde van maximaal € 1.000. Dit budget is voor opleidingen, cursussen en trainingen. Je kunt de STAP-subsidie aanvragen vanaf 1 maart 2022 via het UWV.

*Deze wijziging is definitief.*

**Cadeaubon moet minimaal 2 jaar geldig zijn**

De wettelijke geldigheidsduur van een cadeaubon was altijd 1 jaar. Vanaf 1 januari 2022 wordt de minimale geldigheidsduur verhoogd naar 2 jaar.

*Deze wijziging is definitief.*

**Sigarettenautomaten verboden in de horeca**

Verkoop van sigaretten achter de bar in horecagelegenheden is al langer verboden. En vanaf 1 januari 2022 wordt het ook verboden om sigaretten te verkopen via een zelfbedieningsautomaat. De automaten moeten verwijderd of buitenwerking gesteld worden.

*Deze wijziging is definitief.*

**Milieu-investeringsaftrek (MIA) omhoog**

Investeer je in milieuvriendelijke bedrijfsmiddelen? Vanaf januari 2022 gaat de Milieu-investeringsaftrek omhoog. MIA hanteert 3 percentages, afhankelijk van het bedrijfsmiddel.

Dit zijn de wijzigingen in de 3 percentages die worden verhoogd. Op de Milieulijst vind je welke bedrijfsmiddelen bij welk percentage hoort.

**2021 2022**

13,5% -> 27%

27% -> 36%

36% -> 45%

*Deze wijziging is nog niet definitief.*

**Onbeperkt verliezen verrekenen met winst toekomstige jaren**

Voor het berekenen van de winst, voor de vennootschapsbelasting, mag je de verliezen verrekenen met de winst. Op dit moment is er een maximum van 6 jaar voor carry forward. Vanaf 2022 mag je deze onbeperkt meenemen naar toekomstige jaren. De termijn voor carry back was en blijft 1 jaar.

Carry forward -> Verliezen compenseren met toekomstige winsten

Carry back -> Verliezen compenseren met winst uit het verleden

*Deze wijziging is nog niet definitief.*

**Vrije ruimte werkkostenregeling (WKR) vergroot**

Met terugkerende kracht wordt de vrije ruimte van de WKR vergroot. Voor de eerste € 400.000 van de loonsom gaat de vrij ruimte omhoog van 1,7% naar 3%. De verruiming geldt voor kalenderjaar 2021. De vrije ruimte van de loonsom boven de € 400.000 blijft 1,2%.

*Deze wijziging is nog niet definitief. *

**Meer winst valt onder laag vpb-tarief**

In 2022 gaat de eerste schijf van de vennootschapsbelasting aangepast worden. Het doel van het kabinet is om bedrijven met lagere winsten, minder te belasten. Dit is interessant voor ondernemers met een bv of nv. Het bedrag waarover 15% belasting wordt betaald gaat omhoog naar € 395.000. Dit was € 245.000 in 2021. Alles boven de € 395.000 blijft belast worden met 25%.

*Deze wijziging is definitief.*