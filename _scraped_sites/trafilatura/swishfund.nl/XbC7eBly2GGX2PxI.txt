---
title: Btw-aangifte: Hoe werkt omzetbelasting voor ondernemers | Swishfund
author: Merel Nijland Marketeer
url: https://www.swishfund.nl/blog/btw-aangifte-hoe-werkt-omzetbelasting-voor-ondernemers
hostname: swishfund.nl
description: Het derde kwartaal van 2022 zit er op, wat betekent dat er weer een blauwe brief op de mat ligt. Tijd voor het doorgeven van de omzetbelasting, ook bekend als btw-aangifte. Dit is waarschijnlijk een van je minst favoriete bezigheden als ondernemer, maar wel erg belangrijk. Wellicht is het inmiddels gesneden koek voor je en heb je het klusje zo geklaard. Maar het kan ook zijn dat je naar de in te vullen formulieren kijkt en je jezelf afvraagt: Hoe werkt de btw-aangifte eigenlijk en hoe weet ik waar ik op moet letten? Dat is nu precies wat wij voor je hebben uitgezocht, wij geven je de antwoorden en meer.
sitename: swishfund.nl
date: 2022-09-04
---
# Btw-aangifte: Hoe werkt omzetbelasting voor ondernemers

#### Merel Nijland

## Introductie

Het derde kwartaal van 2022 zit er op, wat betekent dat er weer een blauwe brief op de mat ligt. Tijd voor het doorgeven van de omzetbelasting, ook bekend als btw-aangifte. Dit is waarschijnlijk een van je minst favoriete bezigheden als ondernemer, maar wel erg belangrijk. Wellicht is het inmiddels gesneden koek voor je en heb je het klusje zo geklaard. Maar het kan ook zijn dat je naar de in te vullen formulieren kijkt en je jezelf afvraagt: Hoe werkt de btw-aangifte eigenlijk en hoe weet ik waar ik op moet letten? Dat is nu precies wat wij voor je hebben uitgezocht, wij geven je de antwoorden en meer.

**Wat is omzetbelasting?**

Omzetbelasting is de btw die consumenten en bedrijven betalen bij de aanschaf van een bepaald product of dienst. De tarieven voor omzetbelasting kunnen verschillen, maar over het algemeen is de standaard in Nederland 21% btw. Dit betreft meestal non-food producten zoals kleding, een telefoon of de grafisch designer die je hebt ingehuurd. Een ander veel voorkomend tarief is 9%. Dit wordt gebruik voor levensmiddelen zoals bijvoorbeeld eten en drinken. Er bestaan ook gevallen waarin er helemaal geen belasting betaald hoeft te worden. Deze uitzonderingen vind je hieronder;

**Check of jij wel of geen btw-aangifte hoeft te doen**

- Er zijn een aantal beroepen met vrijstelling van btw. Het gaat dan om beroepen in de zorg, het onderwijs, de journalistiek en de kinderopvang. Je hoeft dan geen btw af te dragen, maar je mag het ook niet in rekening brengen. Als dit voor jou het geval is, mag je ook de door jou betaalde btw niet aftrekken.
- Lever je goederen aan het buitenland of sla je deze op in een douane-entrepot? Dan wordt de btw 0%, ook wel bekend als verlegde btw. Dit houdt in dat de btw wordt verlegd van de leverancier naar de afnemer. Check altijd eerst goed of dit ook voor jouw goederen geldt.
- Valt jouw omzet onder 20.000 euro per jaar? Dan hoef je op basis van de KOR (Kleine Ondernemers Regeling) misschien geen btw te betalen. Gebruik je deze regeling, dan mag je ook geen btw in rekening brengen of btw die jij zelf betaalt, aftrekken.

**Verschil tussen omzetbelasting en inkomstenbelasting**

De omzetbelasting en de inkomstenbelasting worden vaak met elkaar verward. **Deze twee vormen van belasting staan los van elkaar.** De omzetbelasting omvat de btw die jij hebt ontvangen van jouw klanten en de btw die jij zelf betaald hebt voor zakelijke producten of diensten. Daarom kan je omzetbelasting ook wel btw-aangifte noemen. Inkomstenbelasting is belasting die jij betaalt over jouw inkomen uit werk en woning. Het geldende percentage is afhankelijk van jouw jaarinkomen. Een ander belangrijk verschil is het betaalmoment. De omzetbelasting betaal je gewoonlijk per kwartaal, terwijl je de inkomstenbelasting één keer per jaar afrekent.

**Hoe werkt aangifte omzetbelasting? **

De btw die jij betaalt aan de Belastingdienst komt altijd uit de door jou verstuurde facturen. Jij bent er verantwoordelijk voor dat dit geld uiteindelijk weer bij de Belastingdienst terechtkomt, ook als je klant de factuur nog niet heeft betaald. Houd hier dus rekening mee bij het factureren aan het einde van een kwartaal. Van de verschuldigde btw mag je in principe de btw aftrekken die aan jou in rekening is gebracht. Over het algemeen omvat dit de btw over zakelijke inkopen, kosten en investeringen.

Misschien wel het belangrijkste advies: Betaal op tijd! De belastingdienst heeft een coulanceperiode van 7 dagen. Heb je daarna nog niet of niet volledig betaald, dan riskeer je een boete met een minimum van € 50 en een maximum van € 5.514.

**Zo voorkom je kwartaalstress**

Zorg dat je inzicht houdt in je omzetbelasting. Dit doe je door de btw te verwerken in jouw cashflow planning. Je weet wanneer je de btw-aangifte brief kan verwachten en het is fijn om dit inzichtelijk hebben om vervelende verrassingen te voorkomen.

**Tip: Maak een btw “potje” op je zakelijke rekening. Zet zodra je een betaling binnen hebt de btw hierin apart. Zo weet je zeker dat je het bedrag beschikbaar hebt zodra de btw-aangifte moet worden ingediend. **

Voor de inkomstenbelasting heb je twee opties. Je kan bij een vast inkomen een standaardbedrag apart zetten elke maand. Is je inkomen variabel, dan is het handiger om per factuur het percentage inkomstenbelasting apart te zetten. In de meeste gevallen zit je met 40% van je omzet wel goed. Heb je een zakelijke lening, dan mag je als eenmanszaak bij het indienen van de inkomstenbelasting de rente – en afsluitkosten aftrekken van je winst. Heb je een BV dan mag je het aftrekken van je winst voor de winstbelasting. Hierdoor betaal je dus uiteindelijk minder belasting.

Het goed beheren van je cashflow zorgt ervoor dat jij jouw inkomsten en uitgaven inzichtelijk hebt, waardoor je voldoende geld apart hebt gezet en boetes voorkomt. Benieuwd wat je nog meer kan doen om jouw cashflow te optimaliseren, check dan onze cashflow tips.

**De btw-aangifte checklist**

Het doen van de aangifte kan op veel momenten vastlopen of onduidelijkheid geven. Zorg er daarom voor dat je hier goed voorbereid aan begint met onderstaande checklist.

**Dit heb je nodig: **

- Je omzetbelastingnummer
- Btw-identificatienummer
- eHerkenning (niet nodig als zzp’er)
- De netto ontvangen en betaalde bedragen
- De losse btw
- Alle verzonden en ontvangen facturen ter check

**Zakelijke lening: eenvoudig en snel aangevraagd**

Zie jij mogelijkheden voor jouw onderneming met onze zakelijke lening? Wil je investeren in een soepele cashflow, voorraad optimaliseren of je bedrijf verduurzamen? Bij Swishfund sluit je eenvoudig en snel een zakelijke lening af. Benieuwd naar de mogelijkheden? Bekijk zakelijke Swishfund lening voor de mogelijkheden of vraag hier onder direct jouw lening aan.