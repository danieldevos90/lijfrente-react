---
title: Slechts 13,7% van €28,1 miljard aan financiering bereikt vrouwelijke ondernemers | Swishfund
author: Merel Nijland Marketeer
url: https://www.swishfund.nl/blog/slechts-13-7-van-eu28-1-miljard-aan-financiering-bereikt-vrouwelijke-ondernemers
hostname: swishfund.nl
description: Een eerlijk speelveld voor ondernemers. Dat is waar velen naar streven. Toch laten de cijfers zien dat we daar nog lang niet zijn. Afgelopen vrijdag heeft Stichting Code-V het allereerste nationale Data Rapport gepubliceerd over de toegang tot financiering voor vrouwelijke ondernemers. Een belangrijke primeur voor Nederland, want niet eerder zijn financieringsdata zo systematisch verzameld, geanalyseerd én gedeeld door een genderlens. De uitkomsten zijn op zijn zachtst gezegd verhelderend: van de €28,1 miljard aan geregistreerde financiering in Nederland gaat slechts 13,7% naar vrouwelijke ondernemers.
sitename: swishfund.nl
date: 2025-06-16
---
# Slechts 13,7% van €28,1 miljard aan financiering bereikt vrouwelijke ondernemers

#### Merel Nijland

## Introductie

Een eerlijk speelveld voor ondernemers. Dat is waar velen naar streven. Toch laten de cijfers zien dat we daar nog lang niet zijn. Afgelopen vrijdag heeft Stichting Code-V het allereerste nationale Data Rapport gepubliceerd over de toegang tot financiering voor vrouwelijke ondernemers. Een belangrijke primeur voor Nederland, want niet eerder zijn financieringsdata zo systematisch verzameld, geanalyseerd én gedeeld door een genderlens. De uitkomsten zijn op zijn zachtst gezegd verhelderend: van de €28,1 miljard aan geregistreerde financiering in Nederland gaat slechts 13,7% naar vrouwelijke ondernemers.

**Een diepere blik op de cijfers**

Het rapport laat zien dat vrouwen niet alleen minder vaak financiering aanvragen, maar ook gemiddeld lagere bedragen aanvragen dan mannelijke ondernemers. Wat opvallend is: wanneer vrouwen wél een aanvraag indienen, wordt deze relatief vaker goedgekeurd. Toch ontvangen zij structureel minder dan het aangevraagde bedrag – zelfs in gevallen waarin zij kunnen aantonen succesvol te zijn of sterke groeicijfers te hebben.

Kortom, de financieringskloof is geen kwestie van gebrek aan potentieel, maar van structurele verschillen in toegang, aanvraaggedrag en toekenning.

**Waarom dit rapport ertoe doet**

Met dit rapport brengt Stichting Code-V niet alleen cijfers aan het licht, maar ook mechanismen die bijdragen aan de ongelijke verdeling van kapitaal. Door financieringsstromen met een genderlens te analyseren, ontstaat er een helderder beeld van waar de knelpunten zich bevinden – en waar gerichte actie nodig is.

Dit inzicht is essentieel om een systeemverandering in gang te zetten. Want alleen als we weten waar het wringt, kunnen we samen werken aan een eerlijker financieringslandschap.

**Aanbevelingen voor verandering**

Het rapport doet een aantal concrete aanbevelingen die kunnen bijdragen aan een meer inclusieve en rechtvaardige verdeling van financiering:

**Bewustwording bij financiers vergroten**: in alle fases van het financieringsproces. Van aanvraag tot beoordeling en toekenning, is het belangrijk om actief te letten op mogelijke genderbias.**Zichtbaarheid vergroten**: financiers kunnen zichzelf actiever presenteren aan vrouwelijke ondernemers, zodat de afstand kleiner wordt en vrouwen zich sneller genodigd voelen om een aanvraag te doen.**Meer én vaker vragen**: vrouwelijke ondernemers mogen zich gesteund voelen om vaker financiering aan te vragen en niet automatisch lagere bedragen te vragen.

**Samen werken aan gelijke kansen**

Het rapport maakt duidelijk dat de financiële sector een sleutelrol speelt in het doorbreken van bestaande patronen. Gelijke toegang tot kapitaal is een fundamentele voorwaarde voor economische gelijkheid en duurzame groei.

Door inzicht te creëren en verantwoordelijkheid te nemen, kunnen publieke én private partijen gezamenlijk bouwen aan een financieringsklimaat waarin elk goed idee een eerlijke kans krijgt, ongeacht het geslacht van de ondernemer.

Lees hier het volledige rapport: Code-V Data Report 2025