---
title: 5 signalen dat je bedrijf financieel gezond is | Swishfund
author: Merel Nijland Marketeer
url: https://www.swishfund.nl/blog/5-signalen-dat-je-bedrijf-financieel-gezond-is
hostname: swishfund.nl
description: Veel ondernemers nemen te weinig tijd voor hun financiën. Hoe is dat bij jou? Neem jij genoeg tijd voor je financiën? Het is niet het leukste onderdeel, maar wat ons betreft wel een van de belangrijkste. Neem de tijd om inzicht te krijgen in welke mate jouw bedrijf financieel gezond is.
sitename: swishfund.nl
date: 2021-10-03
---
# 5 signalen dat je bedrijf financieel gezond is

#### Merel Nijland

## Introductie

Veel ondernemers nemen te weinig tijd voor hun financiën. Hoe is dat bij jou? Neem jij genoeg tijd voor je financiën? Het is niet het leukste onderdeel, maar wat ons betreft wel een van de belangrijkste. Neem de tijd om inzicht te krijgen in welke mate jouw bedrijf financieel gezond is.

Vind je boekhouding en financiën een vervelende klus? Huur iemand in! Dat is echt geen schande, maar zorg er wel voor dat je zelf altijd weet hoe je er financieel voor staat.

In dit artikel gaan we je een houvast bieden door 5 signalen van een financieel gezond bedrijf uit te lichten. Zo heb jij binnen een paar minuten een eerste indicatie of je er goed voor staat.

-
**Mijn bedrijf maakt winst**

Winst is een van de belangrijkste cijfers als we het hebben over financiële gezondheid. Je kunt veel omzet draaien, maar zonder winst zal het niet lang goed gaan. Merk je dat je structureel geen winst maakt? Dan kan het zijn dat het verdienmodel op dat moment niet rendabel genoeg is.

*Een kleine nuance:* bedrijven die net veel geïnvesteerd hebben of net gestart zijn kunnen een periode verlies draaien doordat ze hoge aanloopinvesteringen hebben of bewust hoge kosten maken om verdere groei aan te wakkeren. Dit betekent niet direct dat je bedrijf financieel ongezond is. Wanneer je bedrijf uitzicht heeft op winst is dat een positief teken.

Je winst berekenen is niet moeilijk. Haal de kosten van de opbrengsten af en wat er overblijft is je winst. Naast de winst is het ook goed om te kijken naar het rendement. Je kunt het rendement berekenen over het eigen vermogen, vreemd vermogen en het totale vermogen. In **dit artikel **lees je hoe je de rentabiliteit moet berekenen.

-
**De kosten zijn in lijn met de omzet**

Wat is de verdeling tussen de omzet en de kosten? Als je kosten lager zijn dan je omzet, dan is dat natuurlijk positief. Maar het kan zijn dat je winst erg laag is of dat je omzet stijgt, maar je winst niet meegroeit. Dit zijn tekenen om kritisch naar je kosten te gaan kijken.

Heb jij een duidelijk overzicht van al je kosten? Als dit niet het geval is, is het maken van een overzicht de eerste stap. Wanneer je dit hebt en het goed bijhoudt, heb je altijd snel inzichtelijk wat eruit gaat. De volgende stap is de kosten eens goed onder de loep te nemen. Welke kosten kunnen geschrapt of verlaagd worden?

Hoe lager je kostprijs is, hoe meer jij uit de omzet kunt halen. Dit zorgt ervoor dat je meer financiële ruimte creëert. Die ruimte geeft jou als ondernemer meer rust en het werkt positief voor je financiële gezondheid.

-
**De cashflow is stabiel en positief**

Naast winst is de cashflow een belangrijk meetinstrument voor de financiële gezondheid. Heb jij inzichtelijk of je een stabiele en positieve cashflow hebt? Het is verstandig om dit in de gaten te houden. Ook als je een zakelijke lening of krediet wil aanvragen. De cashflow wordt namelijk geanalyseerd tijdens het aanvraagproces.

Je cashflow staat los van de winst- en verliesrekening. Het gaat om de inkomsten en uitgaven die te zien zijn op je bankrekening. Zijn er meer inkomsten dan uitgaven? Dan is dit een pluspunt voor je financiële gezondheid.

Zijn de uitgaven meer dan de inkomsten? Dan betekent dit niet direct dat je financiële gezondheid in gevaar is. Hierbij is het belangrijk dat dit niet structureel het geval is. Wanneer je een grote uitgave doet, dan is de kans groot dat je een maand een negatieve cashflow hebt.

Wanneer je cashflow structureel negatief is kan dit op lange termijn problemen veroorzaken. Bekijk goed waar deze uitgaven vandaan komen. Bij een kostenoverzicht breng je vaak de maandelijkse en terugkerende kosten in kaart. Voor de cashflow is het belangrijk om alle uitgaven in kaart te brengen. Ongemerkt kunnen er incidentele uitgaven zijn die de cashflow in gevaar brengen. Door dit meer inzichtelijk te krijgen kan je jouw cashflow verbeteren.

-
**Je hebt meer eigen vermogen dan vreemd vermogen**

Een gezond bedrijf heeft voldoende eigen vermogen op de balans. Dit vermogen heb je nodig om snel te kunnen investeren. Bijvoorbeeld wanneer een kans op de markt zich voordoet.

Het kan natuurlijk voorkomen dat je extra financiële middelen nodig hebt. Het financieren van een investering hoort bij ondernemen en is bijna onvermijdelijk als je bedrijf groeit. Het belangrijkste is dat je niet afhankelijk bent of blijft van geldschieters.

Je kunt jouw bedrijf financieel gezond noemen als er meer eigen vermogen dan vreemd vermogen in het bedrijf zit. Het kengetal dat we hierbij gebruiken, noemen we solvabiliteit. Het geeft aan of je schulden op de lange termijn zal kunnen afbetalen. Dit is een belangrijk meetinstrument voor kredietverstrekkers.

De solvabiliteit bereken je door je eigen vermogen door het totaal vermogen te delen en dit te vermenigvuldigen met 100. Het getal dat hieruit komt, is jouw solvabiliteitsratio. Hoe hoog deze ratio moet zijn voor financiële gezondheid is niet voor ieder bedrijf hetzelfde. Maar als de ratio hoger is dan 25, dan zit je eigenlijk altijd goed!

-
**Je hebt een gespreid klantportfolio**

Spreid je winkansen! Wanneer je maar één klant hebt, is je bedrijf financieel kwetsbaar. Wanneer deze klant wegvalt, om welke reden dan ook, valt ook je inkomen weg.

Het hebben van één klant is niet per definitie slecht. Maar het is goed om te beseffen dat je financieel afhankelijk bent van deze klant. Zorg ervoor dat je een getekende overeenkomst hebt waarin een opzegtermijn is afgesproken. Dit geeft jou meer tijd om nieuw werk te zoeken wanneer de samenwerking eindigt.

Daarnaast is het goed om een sterk en kwalitatief netwerk op te bouwen. Wanneer je extra werk of meer klanten nodig hebt, kun je een beroep doen op je netwerk. Wil jij je netwerk uitbreiden of meer aandacht geven? Dan is het slim om je te richten op potentiele opdrachtgevers die lijken op jouw bestaande klant. Je hebt dan een voordeel omdat je al bekend bent met de branche of het soort bedrijf.

**En? Is jouw bedrijf financieel gezond?**

We kunnen natuurlijk niet zomaar met zekerheid vaststellen dat jouw bedrijf financieel gezond is. Maar wanneer bovenstaande signalen op groen staan, dan kun je ervan uitgaan dat er een goede basis is voor een mooie toekomst.

Ook betekent het niet dat wanneer er minder wordt gescoord op bovenstaande punten, je bedrijf meteen in zwaar weer zit. De belangrijkste boodschap in dit artikel is dat jij als ondernemer goed op de hoogte bent van je financiële situatie. Hierdoor kun je snel schakelen, zodat je de financiële gezondheid verbetert of op pijl houdt.

**Je cashflow een boost geven of ga je investeren?**

Veel ondernemers zijn financieel gezond én hebben toch ook een financieringsbehoefte. Bijvoorbeeld omdat ze een grote investering hebben gedaan of een project moeten voorfinancieren. Met een financiering zorg je ervoor dat je schommelingen in je cashflow kunt opvangen.

Swishfund kan jou helpen met een passende zakelijke financiering. Wil jij weten wat er mogelijk is? **Doe online eenvoudig je aanvraag**. We bellen je binnen 24 uur met een vrijblijvend voorstel.