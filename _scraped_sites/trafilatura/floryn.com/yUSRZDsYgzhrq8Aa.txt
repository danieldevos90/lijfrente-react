---
title: Zo werk je aan de online zichtbaarheid van je webshop
author: Redactie Floryn
url: https://www.floryn.com/blog/zo-werk-je-aan-de-online-zichtbaarheid-van-je-webshop
hostname: floryn.com
description: Online zichtbaarheid is een belangrijke factor in het succes van je webshop. Hoe meer bezoekers je krijgt, des te meer verkopen. Hoe regel je dat?
sitename: Floryn
date: 2022-03-16
tags: ['Bedrijfsgroei']
---
**Online zichtbaarheid is een belangrijke factor in het succes van je webshop. Hoe meer bezoekers je in je webwinkel krijgt, des te hoger de kans op meer verkopen. Hoe regel je dat?**

Er zijn verschillende manieren om de online zichtbaarheid van je webshop een boost te geven. De twee belangrijkste varianten zijn Search Engine Optimisation (SEO) en Search Engine Advertising (SEA). Samen vormen ze Search Engine Marketing (SEM). Dit is een manier om hoger in de zoekresultaten van zoekmachines als Google te komen. Hoe hoger je resultaat, hoe zichtbaarder je bent en hoe meer kans dat veel mensen op je website terecht komen!

## Wat is Search Engine Optimisation (SEO)?

Search Engine Optimisation wordt in het Nederlands ook wel zoekmachineoptimalisatie genoemd. Met deze variant van Search Engine Marketing probeer je jouw webshop zo in te richten dat Google (of een andere zoekmachine) deze aantrekkelijk vindt voor jouw doelgroep. Dat doe je bijvoorbeeld door gebruik te maken van zoekwoorden (keywords). Dit zijn woorden of woordgroepen die mensen intikken in de zoekbalk van Google, wanneer ze op zoek zijn naar producten zoals die van jou.

Deze zoekwoorden verwerk je op strategische punten binnen je webshop. Naast het verwerken van deze zoekwoorden, is het ook belangrijk dat je website technisch goed in elkaar zit. Zo mag de laadtijd bijvoorbeeld niet te lang zijn. Bij Search Engine Optimisation hoef je Google niet te betalen voor een hoge positie. Daarom wordt SEO vaak als de ‘gratis’ variant van Search Engine Marketing gezien. Toch huren veel webshops hiervoor een expert in.

## Wat is Search Engine Advertising (SEA)?

Bij Search Engine Advertising betaal je Google wèl voor je hoge positie in de zoekresultaten. Je kunt betaalde zoekresultaten herkennen aan het woord ‘advertentie’ voor het resultaat. Als je SEA inzet, kun je zelf bepalen bij welke zoekwoorden jij bovenaan de zoekresultaten wilt komen. Goed om te weten: je betaalt per klik van een bezoeker. Die prijs kan verschillen per keyword en branche.

## Vergeet de conversie niet

Het is natuurlijk heel fijn om veel bezoekers op je webshop te hebben, maar zonder daadwerkelijke verkopen heb je daar weinig aan. Je hebt dus ook conversie nodig. Stel, je hebt een conversiepercentage van 5% bereikt (dat is beter dan gemiddeld!). Dat betekent dat voor elke 100 bezoekers, 5 bezoekers een aankoop doen. Als het gemiddelde aankoopbedrag 15 euro is, levert dit je in totaal 75 euro op. Dat klinkt als een laag bedrag, maar als je een hoog bezoek per maand hebt, kan dat aardig oplopen.

Je kunt je conversie proberen te verhogen door wervende teksten te schrijven en aantrekkelijke afbeeldingen toe te voegen. Kijk ook nog eens goed naar de klantreis. Zitten alle knoppen op de juiste plek, en werkt elke pagina zoals verwacht?

## Huur een expert in

Je kunt niet overal even goed in zijn. Veel ondernemers kiezen er dan ook voor om een marketingbureau in de arm te nemen, of gespecialiseerde marketeers aan hun team toe te voegen. Wist je dat je bij Floryn een zakelijk krediet kunt aanvragen waarmee je flexibel extra kapitaal kunt opnemen? Handig als je wilt investeren in je marketingactiviteiten! Je hoeft bij deze vorm van financiering alleen rente te betalen over het bedrag dat je leent. Je vraagt het krediet in 2 minuten aan, binnen 24 uur weet je precies hoeveel je kunt lenen en kun je direct opnemen.