---
title: Zo werkt btw in het buitenland - Floryn
author: Redactie Floryn
url: https://www.floryn.com/blog/zaken-doen-in-het-buitenland-hoe-zit-het-dan-met-btw
hostname: floryn.com
description: Heb jij een internationale klant of leverancier? Dan krijg je te maken met BTW in het buitenland. Voorkom onverwachte kosten en ontdek hoe het zit.
sitename: Floryn
date: 2022-05-18
tags: ['Bedrijfsgroei']
---
**Heb jij je eerste internationale klant of leverancier binnengehaald? Dat is een mooie prestatie! Toch kan het ook de nodige vragen meebrengen. Regelgeving en belastingen werken over de grens vaak anders. Hoe zit het bijvoorbeeld met de btw?**

Laten we beginnen met een korte uitleg over hoe de omzetbelasting in Nederland werkt. Als je in Nederland zaken doet, betaal je btw over alles wat je inkoopt, en breng je dit in rekening over alles wat je verkoopt. Meestal is dit de standaard 21%, maar voor sommige producten en diensten geldt het verlaagde tarief van 9%, of zelfs een btw-vrijstelling (0%).

Als je btw-aangifte doet, betaal je de btw die je klant betaald heeft aan de Belastingdienst. De btw die jij hebt betaald bij de inkoop, krijg je weer terug. Als ondernemer ben je dus eigenlijk een soort doorgeefluik. Als je internationaal onderneemt, werkt dit nèt even anders.

## Btw bij export, hoe zit dat?

Of je btw in rekening moet brengen, hangt af van het land waar je naar exporteert. Hoort dit land bij de Europese Unie, of niet? Verder is het van belang of je aan consumenten of bedrijven levert.

### Leveren aan bedrijven

Als je goederen aan andere bedrijven levert, pas je het 0%-tarief toe. Het maakt over het algemeen niet uit of dit binnen of buiten de EU is. Lever je juist diensten? Dan verleg je de btw binnen de EU naar je klant. Buiten de EU reken je in de regel het 0%-tarief.

**Tip:** Heb je kosten gemaakt voor de verkoop van je producten of diensten? Je mag de btw die jij hebt betaald voor deze inkoop wel altijd aftrekken. Denk bijvoorbeeld aan het vervoer van Nederland naar de bestemming.

### Leveren aan consumenten: Unieregeling

Lever je juist aan consumenten binnen de EU? Dan liggen de regels anders. Met een maximale omzet van € 10.000, bereken je daarvoor Nederlandse btw. Is je omzet hoger? Dan reken je de btw van het land waar je levert. Hiervoor mag je de Unieregeling gebruiken. Hier meld en betaal je elk kwartaal btw in één internationaal systeem.

Verkoop jij goederen aan consumenten buiten de EU? Dan geef je die btw meestal aan in het land waar je levert.

## Hoe werkt btw bij import?

Wil je juist goederen of diensten importeren? Ook daarbij is het van belang dat je goed kijkt naar de herkomst.

### Invoeren uit een land binnen de EU

Wanneer je goederen van binnen de Europese Unie importeert, betaal je de Nederlandse btw. Jouw leverancier zal in dat geval 0% in rekening brengen. Voer je juist diensten in? Dan wordt de btw vaak door je leverancier naar jou verlegd.

### Invoeren uit een land buiten de EU

Wil je graag goederen importeren uit een land buiten de EU? Dan moet je btw betalen aan de belastingdienst van het land waar de goederen de EU zijn binnengekomen. Hier doe je vervolgens ook aangifte. Diensten van buiten de EU worden over het algemeen naar jou verlegd.

## Invoerregeling voor afstandsverkopen

Importeer je goederen van buiten de Europese Unie om direct binnen de EU te verkopen aan particulieren of ondernemers die geen btw-aangifte doen? Dit noem je ook wel afstandsverkopen. In dit geval doe je meestal aangifte in het land waar je levert. Als je bijvoorbeeld met jouw webshop een product uit China importeert en in België verkoopt, betaal je in België btw.

Misschien mag je hiervoor gebruik maken van de Invoerregeling. Hierbij geef je één keer per maand de btw voor alle leveringen door aan de Belastingdienst. Deze btw betaal je in één keer, je hoeft geen losse btw te betalen voor de invoer in Nederland.

**Let op:** Dit geldt alleen voor zendingen van maximaal € 150. Mag je de Invoerregeling niet gebruiken? Dan betaal je zowel bij de invoer in Nederland als bij de levering bij de eindklant in het buitenland btw.

## Internationale ambities? Tijd voor financiering

Als je wilt gaan ondernemen in het buitenland, komt er veel op je af. Grote kans dat je meer medewerkers nodig hebt, en dat je meer moet inkopen. Het kan ook fijn zijn om wat extra expertise in te huren op het gebied van belastingzaken. Zoals je hierboven las, kunnen randzaken als de btw behoorlijk ingewikkeld zijn. In al deze gevallen is het fijn om wat extra kapitaal achter de hand te hebben. Bij Floryn kun je terecht voor bedrijfsfinanciering om jouw ambities waar te maken. De aanvraag gaat online, binnen drie minuten heb je al een indicatie van hoeveel je kunt lenen.