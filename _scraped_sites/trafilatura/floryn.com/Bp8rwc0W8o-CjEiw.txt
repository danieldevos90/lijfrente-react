---
title: People of Floryn: Erik, drummer, autofreak én een van onze Marketeers
author: Redactie Floryn
url: https://www.floryn.com/blog/people-of-floryn-erik
hostname: floryn.com
description: Maak kennis met Erik. Hij bijt het spits af voor ‘People of Floryn’. Klaar om hem wat beter te leren kennen? Lees snel verder!
sitename: Floryn
date: 2023-06-14
tags: ['Floryn']
---
**M**aak kennis met Erik. Een passie voor muziek, auto’s en marketing, dat is onze collega in een notendop. Als je eenmaal met hem kletst, ben je niet binnen een kwartiertje weg! Hij bijt het spits af voor ‘People of Floryn’. Klaar om hem wat beter te leren kennen? Lees snel verder en kom erachter hoe hij zijn vaardigheden heeft ingezet en hoe zijn toekomst bij Floryn eruitziet!

**Van drummen in een schoolband tot het Tilburgse Kermis-avontuur**

Op jonge leeftijd ontstond de liefde voor drummen, en inmiddels zijn we al 18 jaar verder! Van de muziekschool tot rockbands op zijn eigen school. Het drumstel staat nog steeds bij zijn ouders thuis in Roermond, waar hij is opgegroeid, en zo vermaakt hij de buurt af en toe nog met een mini-concert vanuit zijn oude kamer. Hoewel het drummen op dit moment op een lager pitje staat, blijft de ambitie bestaan om het over een tijdje weer op te pakken. Een van zijn leukste ervaringen? ‘Let Me Entertain You’ van Robbie Williams spelen, en dat op wel een hele bijzondere locatie: De Tilburgse Kermis! Als drummer had hij de leiding over de band, en deze ervaring opende zijn ogen voor het potentieel van leiderschap. Niet alleen in de muziek, maar ook in zijn loopbaan.

“Waarom makkelijk doen, als het ook moeilijk kan?”



Een rijdend avontuur

Een rijdend avontuur

Kan jij iemand opnoemen die ijverig een lijstje bijhoudt met alle auto’s waar hij ooit in heeft gereden, inclusief kleur, kenteken en bouwjaar? Wij wel! Naast muziek zijn auto’s een grote hobby van Erik. Ook deze hobby begon op jonge leeftijd. Van zijn allereerste oranje Fiat Punto die hij op zijn 17e kocht van zijn moeder, de snellere Peugeot 206 GTi, 3 stuks Ford Fiësta, tot aan zijn huidige Mini Cooper S waar hij heel trots op is. Een echte ‘tuner’ wil hij zichzelf niet noemen, maar hij is wel altijd op zoek naar manieren om zijn auto’s beter en sneller te maken. Zijn auto’s brachten hem onder andere naar circuits waar hij eens flink het gaspedaal kon intrappen. Op onder andere Spa Francorchamps (België) en de Nürburgring (Duitsland) heeft het asfalt de snelheden van Erik gevoeld. Met zijn topsnelheid van 250 km/uur is hij niet bang om een rondje te scheuren!

**Nu nog Junior Marketeer, maar vol met ambities!**

Erik heeft het marketingteam een half jaar geleden versterkt als Junior Marketeer. Nog heel even dan, want hij staat te popelen om door te groeien tot volwaardig Marketeer. Momenteel houdt hij zich bezig met alle Partner marketing en communicatie. ‘Om Nederland te helpen aan slimme en flexibele financieringen werken we intensief samen met ons uitgebreide partnernetwerk,’ vertelt Erik. Dagelijks werkt hij samen met onze Partner Managers Huub en Daphne, en ook met onze collega Michael voor het optimaliseren van de website. Hierbij streven we naar het *top of mind* blijven in de hoofden van de partners, en dat doen we mede door ons jaarlijkse Partner Event. Van A tot Z wordt dat georganiseerd door Erik. Een flinke klus dus.

Hij staat bekend om zijn sterke punten, waaronder een gezonde dosis perfectionisme, doorzettingsvermogen en de positieve drang om zijn taken af te maken. Binnen de stimulerende omgeving bij Floryn, waar iedere collega dezelfde ambitie heeft om het bedrijf naar een hoger niveau te tillen en door te groeien, voelt hij zich thuis.

Stilzitten doet hij niet, want samen met zijn vriendin ‘P’ is hij bezig met het opzetten van een eigen affiliate platform. Dat ondernemende heeft hij niet van een vreemde, aangezien zijn ouders een goedlopend Mexicaans restaurant runnen in zijn geboortestad Roermond. Zo kan hij naar eigen zeggen zoveel mogelijk landen nog bezoeken en mooiere auto’s kopen. Zoals hij zelf zo mooi verwoordt: ‘Zoveel mogelijk op vakantie gaan, voordat er wordt gedacht over kinderen.’

Bij de vraag ‘wat staat er volgens jou op een Delftsblauw tegeltje?’ antwoordt Erik: **‘Waarom makkelijk doen, als het ook moeilijk kan?’**, en wij bij Floryn vinden dat hem dat typeert, op de goede manier uiteraard! Iemand zoals Erik, die vastberaden is en uitdagingen niet uit de weg gaat, die wil je écht wel in je team.

Bij Floryn maak je deel uit van een ambitieus team dat de fintech-industrie op zijn kop zet. Met een cultuur van innovatie, ruimte voor persoonlijke groei en een fijne werkomgeving, dagen wij je uit om het beste uit jezelf te halen en samen door te groeien. Kom ons team versterken!

## Erik's collega worden?

Bij Floryn maak je deel uit van een ambitieus team dat de fintech-industrie op zijn kop zet. Met een cultuur van innovatie, ruimte voor persoonlijke groei en een fijne werkomgeving, dagen wij je uit om het beste uit jezelf te halen en samen door te groeien. Kom ons team versterken!