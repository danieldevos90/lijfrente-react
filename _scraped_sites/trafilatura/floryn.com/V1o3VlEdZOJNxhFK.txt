---
title: 7 tips om investeerders te overtuigen van jouw groeiplan
author: Redactie Floryn
url: https://www.floryn.com/blog/7-tips-om-investeerders-te-overtuigen-van-jouw-groeiplan
hostname: floryn.com
description: Hoe overtuig je investeerders van jouw groeiplan? Lees in dit artikel 7 tips waarmee wij investeerders in het verleden overtuigden en groeigeld ophaalden.
sitename: Floryn
date: 2021-10-14
tags: ['Tips & tricks']
---
**Om je onderneming te laten groeien kun je op zoek gaan naar investeerders. Zij brengen niet alleen geld mee, maar ook kennis over groeigericht ondernemen. Een investeerder heeft ervaring met bedrijven laten groeien en heeft er natuurlijk baat bij om ook van jouw bedrijf een succes te maken. Geschikte partijen en personen heb je zo gevonden, maar hoe overtuig je ze van jouw groeiplan? Lees in dit artikel 7 tips waarmee het ons lukte goede investeerders te vinden en te overtuigen.**

Succesvol groeigeld ophalen bij investeerders? Dan ben je bij ons aan het juiste adres! Met onze ambitieuze plannen hebben we investeerders zoals Peak Capital en BinckBank-oprichter Kalo Bagijn overtuigd. In 2019 haalden we vervolgens €60 miljoen op bij NIBC en in 2020 investeerde Endeit, het investeringsfond van Joop van den Ende, nog eens €9 miljoen in Floryn. Wij kennen de klappen van de zweep en delen graag hoe wij het hebben aangepakt.

**1. Zoek een investeerder die bij je past**

Om de kans van slagen zo groot mogelijk te maken, is het verstandig om op zoek te gaan naar een investeerder die bij je past. Sven van der Biezen (mede-oprichter en CEO van Floryn): “Kijk goed naar waar je bedrijf op dit moment staat. In welke fase zit je? Er is een groot verschil tussen starten vanaf nul of je eerste miljoen aan omzet. Daar horen andere investeerders bij. Je hoort wel eens: praat met iedereen die je verhaal wil horen. Daar ben ik het niet mee eens. Natuurlijk moet je praten met meerdere investeerders, maar in mijn optiek vooral met de juiste. Niet met zoveel mogelijk.”

Welke investeerder past bij welke fase? Daarvoor hebben we een goede tip. Op de website van Peak Capital staat een handig overzicht met verschillende landscapes van branches en welke investeerders daarbij passen. Met Floryn vallen we bijvoorbeeld in het ‘Tech Venture Capital Ecosystem’. In het begin - toen Floryn nog een klein bedrijf was en nog niet zoveel omzet draaide - hebben we kapitaal opgehaald uit de ‘Seed VC’-categorie. Dat paste op dat moment bij Floryn. Eenmaal toe aan de volgende stap hebben we met investeerders gesproken uit de categorie ‘Early stage VC’. Toen we nog verder groeiden en onze product-market fit hadden gevonden haalden we geld op bij Endeit, op de landscape ingedeeld bij ‘Later stage VC’.

Had Floryn al in een vroeg stadium aangeklopt bij Endeit, dan was het waarschijnlijk niet gelukt. Sven van der Biezen verklaart: “Professionele investeerders krijgen honderden voorstellen per jaar binnen terwijl ze er maar een handvol financieren. Er zit een strenge filter aan de poort, dus het heeft weinig nut om het te proberen.”

**2. Maak een goede onepager**

Het is bijna vanzelfsprekend, maar het mag absoluut niet over het hoofd gezien worden: kom met een pakkend verhaal. Investeerders ontvangen vele voorstellen en willen jouw verhaal snel kunnen beoordelen. Dat lukt het beste met een onepager. Vat jouw verhaal dus samen tot één overzichtelijk en visueel aantrekkelijk A4’tje en zorg dat daarin alle belangrijke onderdelen terugkomen.

Uiteraard begint je onepager met een korte omschrijving van wat je bedrijf doet en wat je in een investeerder zoekt. Vertel niet alleen wat je product of dienst is, maar vooral wat je daarmee toevoegt aan de wereld. Verder mogen de belangrijkste KPI’s niet ontbreken. Laat duidelijk zien wat je wil bereiken en geef met een forecast aan hoe snel je daar denkt te kunnen zijn. Verder bestaat de onepager van Floryn uit de belangrijkste USP’s, CAC to CLV ratio, year-on-year groeipercentage, onze ambitie en natuurlijk het team waarmee we dit allemaal gaan realiseren. Last but certainly not least: voeg ook een duidelijke CTA toe. De Floryn onepager eindigt met een overzichtelijke opsomming van onze contactgegevens. Zo maak je het investeerders zo makkelijk mogelijk om contact op te nemen.

**3. Ken alle ins en outs van de markt**

De investeerder waarmee jij om tafel zit heeft verstand van investeren, maar weet niet per se alles van de markt waarin jouw bedrijf opereert. Die kennis moet jij meebrengen. Sven van der Biezen: “Als je niet weet wat jouw tam sam som is, ben je af. Je moet je markt goed kennen en weten waar je over praat. Bij Floryn hebben we de gehele markt van MKB financiering in Nederland maar ook Europa in kaart gebracht. Daarbij kijken we naar de ontwikkelingen in de markt, maar ook specifiek per land. We doen een *competitor deep dive* per land en zoomen in op wat concurrerende bedrijven aanbieden en verzamelen alle feiten. Investeerders willen deze informatie graag inzien, dus zorg ook dat het makkelijk te interpreteren is en goed vindbaar is binnen je organisatie.”

**4. Investeren doe je in de ondernemer, niet de onderneming**

Je bedrijf kan op dit moment fantastisch presteren, maar als jij de potentie niet weet over te brengen verlies je al snel de aandacht van een investeerder. Want een investering doen zij niet zozeer alleen in een onderneming, maar in het vertrouwen dat de ondernemer(s) het groeiplan waar kunnen maken. Sven van der Biezen: “Elke start-up heeft een hacker, hipster en hustler nodig. Zit je zelf niet in tech, dan is de ‘hacker’ degene met alle productkennis. Om maar een voorbeeld te geven: ben je meubelmaker, dan hebben we het over de timmerman die precies weet hoe dit product in elkaar zit. Investeerders stellen altijd vragen over je product of dienst en alle mogelijke risico’s, dus je team moet bestaan uit mensen die alle vragen kunnen beantwoorden en alle twijfels weerleggen.”

Niet alleen de hacker, hipster en hustler zijn belangrijk in een onderneming. Een investeerder wil je bedrijf goed leren kennen en moet er vertrouwen in hebben dat het bedrijf in goede handen is, ook als een van de oprichters bijvoorbeeld bezig is met het ophalen van kapitaal of onder een bus terecht komt. Wie gaat de taken dan overnemen? In onze ervaring willen investeerders kennismaken met (een deel van) het managementteam. Ook hier geldt: investeren doe je niet in het bedrijf, maar in de mensen die de ambities gaan waarmaken. Als je geld wil ophalen moet je als ondernemer heel zeker zijn van je zaak. Breng je verhaal over met passie en onderbouw alles met data. Zo heb je ook cijfers om op terug te vallen als er lastige vragen gesteld worden.

Tot slot nog een praktische tip gebaseerd op eigen ervaring: Don’t sugarcoat it. Wees to the point en blijf gewoon jezelf.

**5. Creëer FOMO: Fear Of Missing Out**

Hoe graag je de investeerder ook wil binnenhalen; laat je nooit intimideren. Ga uit van de mindset dat jij niets komt halen, maar juist iets komt brengen. Die investeerder mag blij zijn dat je hem of haar vraagt om in jou te investeren, want jouw bedrijf is een fantastische kans! Vertel vol enthousiasme hoe het gaat met je bedrijf en dat de cijfers met een financiële injectie nog veel verder omhoog kunnen schieten. Het kan zomaar gebeuren en als deze investeerder de kans nu niet grijpt, dan doet een ander het wel. Probeer op die manier een* fear of missing out *te creëren. Zonder arrogant te zijn, maar wel krachtig en vol overtuiging.

We kunnen niet vaak genoeg benadrukken hoe belangrijk het is je verhaal op de juiste manier over te brengen. Zorg dat jij de slimste persoon bent aan tafel als het aankomt op jouw vakgebied. Ken je alle ins en outs van de markt (puntje 3 van dit artikel), dan kun je elke vraag beantwoorden. Heb er dus ook het volste vertrouwen in dat jij beter weet waar je het over hebt dan je gesprekspartner. Jij hebt een fantastisch plan wat je gaat realiseren, met of zonder deze investeerder. Gaat de investeerder niet met jou in zee? Jammer voor de investeerder!

**6. Haal je targets (ook op de lange termijn)**

Eenmaal in gesprek met investeerders is het heel belangrijk om te doen wat je belooft. Op die manier kun je een hoge mate van betrouwbaarheid en voorspelbaarheid opbouwen. Een investering doen gaat niet over 1 nacht ijs, dus ben je ervan bewust dat je gedurende flink wat maanden of zelf een compleet jaar compleet onder de loep wordt genomen. Het is dan belangrijk om te laten zien dat je deze hele periode je targets kan halen. Zet dus niet alle hens aan dek om in de maand van de pitch te pieken als daarna alles weer stilstaat of nog erger: inzakt. Het is dan slimmer om te kiezen voor een ‘gestage’ groei, waarbij je elke maand opnieuw vooruitgang boekt.

**7. Regel je eigen kapitaal**

Eigenlijk hoort deze tip niet in dit rijtje, maar we mogen niet vergeten dat je niet per se investeerders nodig hebt om kapitaal te op te halen. Als je spaargeld niet meer toereikend is, kun je natuurlijk ook geld lenen voor jouw bedrijf. Dat heeft stiekem meer voordelen dan je denkt:

- Je hoeft geen aandelen af te staan;
- Je behoudt het complete zeggenschap over je eigen bedrijf;
- Een zakelijk krediet groeit mee met je bedrijf, dus je hoeft niet over een jaar opnieuw aan te kloppen en verder te verwateren om te groeien.

‘Geld lenen kost geld’ denk je nu misschien. Dat is waar, maar besef wel dat het vaak alsnog goedkoper is dan geld ophalen via investeerders. De meeste investeerders zijn niet snel tevreden en verwachten een gemiddeld rendement van 20% per jaar. Dat betekent dus dat je eigenlijk een hele hoge ‘rente’ betaalt. Om even de vergelijking te maken: bij Floryn kun je al terecht vanaf 3,7% rente. Een stuk voordeliger!