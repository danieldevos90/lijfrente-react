---
title: Belastingschuld na Corona: dit moet je weten
author: Redactie Floryn
url: https://www.floryn.com/blog/belastingschuld-na-corona-dit-moet-je-weten
hostname: floryn.com
description: Tijdens de coronacrisis besloot de overheid belastinguitstel te verlenen. Vanaf 1 oktober start de terugbetalingsverplichting van deze schuld. Lees meer!
sitename: Floryn
date: 2022-06-28
tags: ['Bedrijfsgroei']
---
Tijdens de Coronacrisis dreigden veel bedrijven in financiële moeilijkheden te komen. Om ondernemers te ondersteunen, besloot de overheid belastinguitstel te verlenen. Heb jij hier gebruik van gemaakt? Vanaf 1 oktober start de terugbetalingsverplichting van deze belastingschuld.

Ondernemers hebben de laatste jaren veel voor hun kiezen gehad. De Coronacrisis was nog niet afgelopen, of de oorlog in Oekraïne brak uit. Ondernemingen hebben te maken met stijgende energiekosten, grote moeite om rendabel materiaal in te kopen en er zijn grote personeelstekorten in vrijwel alle branches. Daarnaast staat de volgende uitdaging alweer voor de deur, door onder andere inflatie verwachten economen een recessie. Maikel van Gameren, Group Financial Controller bij Floryn, verwacht dat veel ondernemers vooral met deze uitdagingen bezig zijn. “Dat is begrijpelijk, maar het is ook erg belangrijk om aandacht te hebben voor de terugbetalingsverplichting die al snel op de ondernemers af komt.”

## Ruim 20 miljard euro belastingschuld

Tussen 12 maart 2020 en 31 maart 2022 hebben ruim 400.000 ondernemers belastinguitstel aangevraagd. Daarvan moeten nog ongeveer 270.000 bedrijven in totaal ruim 20 miljard euro terugbetalen. Uit onderzoek van de Kamer van Koophandel (KvK) blijkt dat door het wegvallen van de overheidssteun en het moeten terugbetalen van belastingschuld maar liefst 200.000 ondernemers op omvallen staan.

“Ik hoop natuurlijk wel dat ondernemers al aan het nadenken zijn over het terugbetalen van de belastingschuld, 1 oktober komt er immers al snel aan. Toch vermoed ik dat de meeste ondernemers vooral bezig zijn om hun activiteiten te kunnen continueren. Administratie en belastingen staan niet bij iedereen hoog op het prioriteitenlijstje, terwijl dat wel verstandig zou zijn. Als je niet op tijd betaalt, kun je in grote problemen komen. De maandelijkse kosten voor het terugbetalen van de belastingschuld kunnen behoorlijk fors en verrassend zijn”, vertelt Maikel.

## Hoe werkt het terugbetalen precies?

Als je belastinguitstel hebt gekregen, heb je een belastingschuld opgebouwd. Je krijgt van 1 oktober 2022 tot 1 oktober 2027 (60 maanden) de tijd om deze terug te betalen. In de praktijk betekent dit dat je maandelijks een vast bedrag overmaakt aan de Belastingdienst. Je mag eerder beginnen met terugbetalen, het gaat erom dat de eerste termijn voor eind oktober binnen is. Houd er rekening mee dat je ook invorderingsrente moet betalen, dit zit in je maandbedrag verwerkt. In deze tabel vind je de hoogte van de invorderingsrente per jaar. De invorderingsrente is de rente die je moet betalen over het openstaande bedrag, omdat de Belastingdienst het geld later ontvangt dan op de oorspronkelijke aanslag staat.

|
|
|
|
Tot en met 30 juni 2022 |
0,01% |
|
1 juli 2022 - 31 december 2022 |
1,00% |
|
1 januari 2023 – 30 juni 2023 |
2,00% |
|
1 juli 2023 – 31 december 2024 |
3,00% |
|
1 januari 2024 – 30 september 2027 |
4,00% |


“Je mag vrijwillig extra aflossen. Als je de financiële ruimte hebt, kan het daarom slim zijn om zo snel mogelijk af te lossen. Zo kun je rentelasten besparen”, vertelt Maikel.

Let op: sommige ondernemers hebben een brief van de Belastingdienst ontvangen waarop een te hoog bedrag aan invorderingsrente staat. In juli wordt deze fout rechtgezet met een nieuwe brief.

## Stappenplan belastingschuld terugbetalen

Het is belangrijk nu al goed na te denken over het terugbetalen van je belastingschuld. Maikel zet daarom vier stappen uiteen die je kan nemen als je gebruik hebt gemaakt van belastinguitstel.

### 1. Maak een liquiditeitsbegroting

Op een liquiditeitsbegroting zie je in één oogopslag hoeveel je in de toekomst te besteden hebt. Het is een overzicht van de verwachte inkomsten en uitgaven in een bepaalde periode. ‘Grotere bedrijven hebben zo’n begroting vaak wel, maar kleinere ondernemers niet altijd. Zij kijken meestal naar het saldo op hun bankrekening. Als daar nu een mooi bedrag op staat, hebben ze het gevoel dat dit voldoende is. Dat is niet helemaal het juiste sturingselement, je moet juist weten welke kosten en inkomsten je in de toekomst nog krijgt.”, stelt Maikel. Op deze pagina van de Kamer van Koophandel vind je extra tips en uitleg over het maken van een liquiditeitsbegroting.

Tip: wees ook voorbereid op een nieuwe pandemie. “Het is niet ondenkbaar dat er weer een nieuwe Coronagolf komt. Veel ondernemers hebben dan minder opdrachten en daardoor minder inkomsten. Het is daarom goed om alvast na te denken over een “worst case” scenario. We weten nu immers welke effecten een Coronacrisis op de onderneming heeft, bereid je dus goed voor.”

### 2. Gebruik de tool van de Belastingdienst

Vervolgens is het zaak om in kaart te brengen hoeveel je moet gaan betalen. Heb jij al een brief ontvangen over het terugbetalen van de belastingschuld? In deze brief staat hoeveel je moet gaan betalen. Omdat veel mensen deze brief nog niet binnen hebben, adviseert Maikel om de online tool van de Belastingdienst te gebruiken. Hier zie je precies welke verplichting je krijgt als bedrijf. Wacht niet op de brief, hoe eerder je actie onderneemt, des te beter. Bekijk de tool hier.

### 3. Neem op tijd maatregelen

Nu je weet wat je moet gaan betalen en hoe je er financieel voorstaat, is het tijd om te bepalen of en welke maatregelen je moet nemen. Als je nu ziet dat je liquiditeit tekort komt, kun je wellicht al besparen in de kosten of om hulp vragen. “Laat de problemen niet op je afkomen”, waarschuwt Maikel. “Als je in de betalingsproblemen raakt, kan je straks niet meer aan je verplichtingen voldoen en dreigt misschien zelfs faillissement. Als je nu in beweging komt, kun je op tijd bijsturen om erger te voorkomen.”

### 4. Lukt het niet? Vraag op tijd hulp

Het kan in deze uitdagende tijd gebeuren dat je het niet voor elkaar krijgt om op tijd aan je betalingsverplichtingen te voldoen. Neem in dat geval contact op met de Belastingdienst. Zij kunnen meedenken om samen een passende oplossing te zoeken.

Daarnaast geeft de Belastingdienst aan soepeler te zijn bij het beoordelen van saneringsverzoeken (uitstel van betaling). Ook neemt de Belastingdienst vanaf 1 augustus 2022 tot en met 30 september 2023 genoegen met een lager percentage van de opbrengst uit een saneringsakkoord.