---
title: Checklist: 5 aftrekposten voor ondernemers
author: Redactie Floryn
url: https://www.floryn.com/blog/checklist-5-aftrekposten-voor-ondernemers
hostname: floryn.com
description: Voor MKB'ers zijn er een aantal gunstige regelingen waardoor je minder belasting betaalt. Welke aftrekposten zijn er precies? Gebruik deze checklist.
sitename: Floryn
date: 2021-12-07
tags: ['Ondernemen']
---
**Voor ondernemers in het midden- en kleinbedrijf (MKB) zijn er een aantal gunstige regelingen waardoor je minder belasting betaalt. Welke aftrekposten zijn er precies? En wat zijn de voorwaarden? Gebruik deze checklist.**

**Zakelijke kosten**

Van veel producten of diensten voor zakelijk gebruik mag je als ondernemer de btw terugvragen. Denk aan: computers, kantoorartikelen en boekhoudkosten. De btw vraag je terug je bij je aangifte omzetbelasting (btw-aangifte).

Daarnaast mag je bij de inkomstenbelasting (IB-aangifte) bepaalde uitgaven voor je bedrijf ook aftrekken van de fiscale winst. Dat kan je flink wat belasting schelen. Denk aan: werkkleding, apparatuur en zakelijke reiskosten.

Aankopen onder de 450 euro, of voor het gebruik van 1 jaar, mag je in één keer aftrekken. Voor aankopen boven de 450 euro die je meerdere jaren gebruikt, trek je de kosten af over de loop van die jaren. Dat heet afschrijven.

**Ondernemersaftrek**

Als ondernemer kom je waarschijnlijk ook in aanmerking voor ondernemersaftrek. Hierdoor betaal je minder belasting over de winst van je bedrijf. De ondernemersaftrek bestaat uit meerdere regelingen:

- zelfstandigenaftrek
- startersaftrek
- startersaftrek bij arbeidsongeschiktheid
- aftrek voor speur- en ontwikkelingswerk
- meewerkaftrek
- stakingsaftrek

Tijdens je aangifte krijg je een aantal vragen om te bepalen of je recht hebt op deze vormen van aftrek. Als dat zo is, wordt dit automatisch afgetrokken van je winst. Voor de meeste vormen van aftrek moet je voldoen aan het urencriterium. Je moet dan in een jaar meer dan 1.225 uur hebben besteed aan je onderneming. Dat is omgerekend 23,5 uur per week. De meeste ondernemers komen hier ruimschoots aan. Die uren moet je trouwens wel goed vastleggen, bijvoorbeeld via uren-registratie in je boekhoudprogramma. De Belastingdienst kan daar namelijk om vragen bij een controle.

**MKB-winstvrijstelling**

Als ondernemer heb je ook recht op de MKB-winstvrijstelling. Over een bepaald percentage van de winst uit je onderneming(en) hoef je dan geen belasting te betalen. De vrijstelling bedraagt 14% van de winst. Het gaat daarbij om de winst die overblijft na toepassing van de ondernemersaftrek.

Let op: **Tarief MKB-winstvrijstelling**

In 2020 en 2021 is de aftrek van de MKB-winstvrijstelling beperkt. Het maximale tarief voor aftrek is 43%.

De MKB-winstvrijstelling wordt automatisch verrekend als je aangifte doet. Als je onderneming verlies lijdt, verkleint de MKB-winstvrijstelling het fiscale verlies. In dat geval is de vrijstelling nadelig, omdat je waarschijnlijk minder belasting terugkrijgt.

**KIA**

Nee, niet dat Koreaanse automerk. KIA is in dit geval een aftrekpost. KIA staat voor kleinschaligheidsinvesteringsaftrek. Je benut deze aftrek als je investeert in bedrijfsmiddelen. Hierdoor betaal je minder belasting over je winst.

Om in 2021 in aanmerking te komen voor de kleinschaligheidsinvesteringsaftrek (KIA) moet je een bedrag tussen de € 2.401 en € 328.721 investeren in bedrijfsmiddelen voor jouw onderneming.

**Oudedagreserve**

Via de oudedagreserve bespaar je op de korte termijn op je belasting. Je mag namelijk elk jaar een deel van de winst reserveren voor je oudedagsvoorziening. Dit betekent niet dat je daadwerkelijk geld opzijzet, het is een reservering van een deel van de winst. De reservering zorgt voor uitstel van belastingheffing over dat deel van de winst. Je betaalt dus pas later belasting. Dit kan in bepaalde gevallen voordelig uitpakken.