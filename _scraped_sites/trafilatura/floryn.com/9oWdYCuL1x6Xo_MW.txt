---
title: Wie zijn jouw belangrijkste debiteuren en crediteuren?
author: Redactie Floryn
url: https://www.floryn.com/blog/wie-zijn-jouw-belangrijkste-debiteuren-en-crediteuren
hostname: floryn.com
description: Als ondernemer heb je medewerkers en sparringspartners om je heen en daarnaast: je debiteuren en crediteuren. Heb jij goed in het vizier wie dit zijn?
sitename: Floryn
date: 2021-10-14
tags: ['Bedrijfsgroei']
---
**A**ls ondernemer werk je eigenlijk nooit alleen. Zo hebt je je medewerkers en sparringspartners om je heen, en misschien nog wel belangrijker: je debiteuren en crediteuren. Heb jij goed in het vizier wie dit zijn?

Even terug naar de basis: je debiteuren zijn de mensen of bedrijven die jou moeten betalen. Over het algemeen zijn dit dus je klanten. Crediteuren zijn juist de partijen die jij moet betalen, zoals je leveranciers. Vind je het lastig om deze twee uit elkaar te houden? Onthoud dan het ezelsbruggetje: **D**ebiteuren moeten **D**okken, **C**rediteuren kunnen **C**ashen. Zo vergeet je het verschil nooit meer!

## Wie zijn je debiteuren?

Niet alle debiteuren zijn even belangrijk voor je onderneming. Zo heb je klanten waar je maar één keer mee samenwerkt, maar ook terugkerende klanten die elke maand bij je aankloppen. Het is belangrijk om hier goed inzicht in te hebben, zo kun je gericht aandacht geven aan de juiste bedrijven. Een trouwe klant verdient zo nu en dan blijk van waardering. Denk bijvoorbeeld aan een presentje voor Kerst en een bosje bloemen wanneer ze vijf jaar klant zijn. Zo verdiep je de relatie die je samen hebt, het is net een huwelijk!

Tegelijkertijd kan het ook slim zijn om extra aandacht te geven aan klanten waar je nog niet zoveel mee samenwerkt. Als ze wèl tevreden zijn, kan het helpen om hier in je salesactiviteiten op te focussen. Wellicht kan dit ze over de streep trekken om in de toekomst meer met je bedrijf te willen samenwerken.

Ontdek je dat je veruit de meeste omzet bij dezelfde debiteur factureert? Dan kan dit een teken zijn dat het tijd is voor acquisitie. Zo kom je niet in de problemen wanneer je grootste klant ineens onverhoopt voor de concurrent kiest.

## Hoe staat het met je crediteuren?

Kijk ook eens kritisch naar je crediteuren, dat is immers waar kapitaal je bedrijf uitstroomt. Welke bedrijven ontvangen het meeste geld? Dat zijn de partijen waar je mee in gesprek gaan kunt over kortingen, of een langere betaaltermijn. Het kan ook interessant zijn om eens rond te kijken naar andere leveranciers. Misschien zijn er partijen met nog gunstigere voorwaarden of lagere prijzen.

Heb je veel leveranciers? Dan kan het slim zijn om op zoek te gaan naar partijen die de verschillende producten en diensten gebundeld (voor een gereduceerd tarief) aan willen bieden. Ook dat komt je cashflow uiteindelijk ten goede.

Vergeet ook bij de crediteuren niet om een prettig contact te onderhouden. Het is immers geen eenrichtingsverkeer. Wanneer je een bijzonder goede relatie hebt opgebouwd, is de kans op een prijsverhoging of minder gunstige voorwaarden een stuk kleiner.

## Inzicht in je debiteuren en crediteuren

Heb je nog te weinig inzicht in wie je belangrijkste debiteuren en crediteuren zijn? Dan is het gratis financiële dashboard iets voor jou. Hier zie je in één oogopslag wie de belangrijkste partijen zijn. Ook vind je er overzichtelijke grafieken en tabellen met informatie over je maandelijkse omzet, saldoverloop, bij- en afschrijvingen. Zo heb je altijd real-time inzicht in de financiële gezondheid van je bedrijf. Je vraagt het dashboard binnen drie minuten aan.