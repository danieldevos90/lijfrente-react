---
title: People of Floryn: Silvana, bezige bij, op en top fashionista én onze Happy People Manager
author: Redactie Floryn
url: https://www.floryn.com/blog/people-of-floryn-silvana
hostname: floryn.com
description: Maak kennis met Silvana. Deze fashionista is onze eigen Happy People Manager binnen Floryn. Waar zij zelf blij van wordt? Dat lees je hier!
sitename: Floryn
date: 2023-09-13
tags: ['Floryn']
---
**M****aak kennis met Silvana. Met haar passie voor fashion ziet ze er altijd piekfijn uit op kantoor. Al 16 jaar (waarvan 1 jaar getrouwd) is ze samen met haar steun en toeverlaat Tom, en is ze moeder van 3 grote zonen. Haar harige metgezellen, keeshond Milo en katten genaamd Malibu en Tommy-Moose, zijn echt haar baby's. Waar ze blij van wordt? Happy People Manager zijn! Lees meer over onze altijd bezige bij Silvana!**

**Op zoek naar dé hidden gems in fashion en de kringloop**

Dat haar DNA ligt in de fashionwereld, is wel te zien. Elke dag wanneer ze op kantoor verschijnt, zien we haar in de best gestylede outfits. En niet te vergeten: bijpassende sneakers! Als echte stylelover is mode haar grote passie en ook haar achtergrond. Voordat ze bij Floryn aan de slag ging, heeft ze zelfs 11 jaar lang haar eigen bedrijf gehad in kleding-, kleur- en stijladvies: Styleloverz. Haar expertise deelde ze graag met anderen door het geven van verschillende (stijl) workshops en adviezen, wel honderden in totaal.

Op een vrije dag spot je haar in de stad. Silvana vertelt: “Gewoon lekker slenteren, winkels in en uit, een theetje en een lunch tussen de bedrijven door. Zo kan ik heerlijk ontspannen en doe ik inspiratie op. "Je kunt me bijna niet blijer maken!”

Een andere hobby ligt bij kringlopen. Heerlijk tussen de spulletjes snuffelen is een van haar favoriete bezigheden. Ze weet heel goed waar ze moet zijn om de verborgen schatten te vinden die een tweede (of zelfs derde) leven verdienen. De inrichting in haar huis is een mix van nieuw en secondhand (een verborgen schat). De unieke vondsten brengen een vleugje persoonlijkheid in huis. En is ze het na een tijdje zat? Dan vindt ze weer een nieuw thuis voor de spullen.

“ Ik heb geleerd om eerst te dromen, daarna erin te geloven en vervolgens eraan te werken om mijn doelen te bereiken. Opgeven? Dat staat niet in mijn woordenboek! ”


**In balans tussen inspanning en ontspanning**

Sport speelt een belangrijke rol in het leven van Silvana. Een goede balans is key! Die vindt de bezige bij door te gaan voor zowel inspanning als ontspanning. Wekelijks wordt er wat tijd ingepland voor ontspanning om de geest tot rust te brengen. Dan wordt er een matje uitgerold op de grond en is het tijd voor yoga of meditatie. Even lekker zen!

Daar tegenover staat inspanning, en die haalt ze graag uit een intensieve boksles bij Mo, waar ze rake klappen uitdeelt tegen de bokszak. Zo blijft ze lekker in shape. En niet alleen tijdens de boksles staat ze te shinen, ook bij Floryn bokst ze een hoop voor elkaar.


**De spin in het web als Office Manager**

Op kantoor van Floryn vervult Silvana de rol van Office Manager en zorgt ze ervoor dat alles op rolletjes verloopt. Niet alleen worden de wekelijkse boodschappen verzorgd, zodat we altijd kunnen genieten van (verantwoorde) snacks, ook worden meldingen van collega’s behandeld wanneer er iets aan de hand is. Daarnaast is ze ook actief betrokken bij bijna alle afdelingen binnen het bedrijf. Zo draait ze haar hand niet om als het gaat om het verzorgen van profielshoots voor de afdeling Marketing, het versturen van kaarten aan klanten en partners voor de afdeling Sales en het denken aan verbeterprocessen binnen haar rol als Office Manager.

Ze wordt ook wel de "Happy People Manager" genoemd, omdat ze ervoor zorgt dat iedereen bij Floryn met plezier naar het werk komt. Zo worden er voldoende leuke activiteiten georganiseerd. Wat dacht je van de Summer BBQ inclusief cocktailbar, een smoothiebar om aan de vitamines te komen, een geweldig versierde taart bij het onlangs gevierde jubileum, en nog veel meer. Silvana heeft altijd iets verrassends in petto! Haar inzet en creativiteit creëren een positieve sfeer binnen het bedrijf.

Een bijzondere uitspraak van haar helaas onlangs overleden moeder blijft Silvana altijd bij: "Jij kan heel goed dingen regelen." Hoewel Silvana soms het idee had dat het haar struikelblok was, zag haar moeder altijd haar grootste talent. Deze woorden hebben haar geïnspireerd om nog meer haar kracht te omarmen.

"Dream, believe, achieve and never give up" is een quote die perfect past bij Silvana haar Delftsblauwe tegeltje. Het is de rode draad in haar leven. Zo vertelt ze: “Ik heb geleerd om eerst te dromen, daarna erin te geloven en vervolgens eraan te werken om mijn doelen te bereiken. Opgeven? Dat staat niet in mijn woordenboek!”

Silvana's ‘way of thinking’ is een bron van inspiratie voor ons allemaal. Deze powervrouw laat zien dat je kunt bereiken wat je wilt, zolang je je dromen maar koestert, gelooft in jezelf en nooit opgeeft. Haar positieve instelling, haar passie voor fashion en haar vermogen om dingen te regelen maken haar tot een bijzondere en inspirerende vrouw. Daar kun je nog eens een voorbeeld aan nemen.

## Silvana's collega worden?

Bij Floryn maak je deel uit van een ambitieus team dat de fintech-industrie op zijn kop zet. Met een cultuur van innovatie, ruimte voor persoonlijke groei en een fijne werkomgeving, dagen wij je uit om het beste uit jezelf te halen en samen door te groeien. Kom ons team versterken!