---
title: 5 tips voor het opstarten van een webshop
author: Redactie Floryn
url: https://www.floryn.com/blog/5-tips-voor-het-opstarten-van-een-webshop
hostname: floryn.com
description: Aan de slag met een webshop? Met focus op online verkoop, kun je een grote markt aanboren. In dit artikel lees je hoe je van jouw webshop een succes maakt.
sitename: Floryn
date: 2022-04-22
tags: ['Tips & tricks']
---
Wil jij graag aan de slag met een eigen webshop? Door je focus te leggen op online verkoop, kun je een grote markt aanboren. In dit artikel lees je hoe je van jouw webshop een succes maakt.

Of je nu al een fysieke winkel hebt, of vanuit het niets begint, het starten van een webshop is een mooie manier om je onderneming op de kaart te zetten. Deze vijf tips helpen je met een goede basis.

## 1. Start met een strak plan

Allereerst is het tijd om te bepalen of je de webshop vanaf nul wilt laten bouwen, of dat je liever een webshoppakket afneemt. In het laatste geval sluit je een abonnement inclusief hosting af, waarna je jouw webshop maakt in een template. Deze zijn vaak makkelijk te gebruiken, maar je hebt beperkte keuze in hoe je site eruit komt te zien. Het voordeel van zelf een webshop laten bouwen, is dat je meer controle hebt over het uiterlijk en de technische mogelijkheden.

Tip: is je domeinnaam naar keuze al bezet? Kies dan een herkenbare naam die je producten beschrijft.

Hoe beter je van tevoren nadenkt over hoe je webshop er precies uit moet zien, des te beter het resultaat. Wat voor kleurenschema en afbeeldingen wil je gaan gebruiken? Ga je voor minimalistisch of uitbundig? Het kan helpen om hier een moodboard van te maken. Denk ook na over de verschillende pagina’s op je webshop. Wil je dertig productcategorieën, of maar vijf? Ga je bijvoorbeeld een blog schrijven, of toch liever niet?

## 2. Kies de juiste betaalmethoden

Uiteindelijk is het de bedoeling dat je klanten ook iets bij je gaan kopen. Daarvoor koppel je betaalmethoden aan je webshop. Welke je kiest, is afhankelijk van je doelgroep en type product. Zo is het bij hogere bedragen gebruikelijker om met creditcard te betalen. Verkoop je vooral kleding? Dan vinden klanten het vaak fijn om achteraf te betalen.

Als je ook aan buitenlandse klanten wilt verkopen, moet je rekening houden met verschillende betaalvoorkeuren. Nederlanders kunnen niet zonder iDEAL, maar Duitsers betalen graag met PayPal. Richt je je op de Belgische markt? Zij gebruiken het liefst Bancontact.

## 3. Koppel je voorraadsysteem

Vergeet vooral niet je voorraadsysteem te koppelen aan je webshop, zodat je nooit het overzicht kwijtraakt. Het is extra fijn als de koppeling in real-time is, zo heb je altijd een goed beeld van je voorraad.

Tip: Kijk na een paar maanden kritisch naar je verkoopcijfers om trends te ontdekken. Zo kun je beter inschatten hoeveel voorraad je moet inkopen.

## 4. Creëer aantrekkelijke content

Hoe zorg je ervoor dat webshopbezoekers een bestelling plaatsen bij jouw webwinkel, in plaats van die van de concurrent? Door aantrekkelijke teksten en afbeeldingen in te zetten, kun je jouw klant overtuigen. Zorg voor professionele foto’s uit verschillende hoeken, zodat het product goed tot zijn recht komt. Bij kleding kan een video laten zien hoe een kledingstuk valt. Beschrijf in beeldende teksten wat je product is, welk probleem het oplost en hoe je het precies gebruikt.

## 5. Aan de slag met Search Engine Marketing

Om meer mensen naar je webshop te trekken, gebruik je Search Engine Marketing. Dit wordt in het Nederlands ook wel zoekmachinemarketing genoemd. Hieronder vallen Search Engine Optimisation en Search Engine Advertising. Bij de eerste variant focus je op het aantrekkelijker maken van je webshop voor zoekmachines. Dit doe je onder andere door middel van zoekwoorden. Schrijf je teksten altijd zelf, in plaats van de teksten van je concurrent of leverancier over te nemen. Dit herkennen zoekmachines namelijk als ‘gestolen’ content, waardoor je minder goed scoort.

Bij Search Engine Advertising betaal je de zoekmachine om jouw webshop bovenaan de zoekresultaten te tonen. Dit levert dus direct resultaat op, terwijl je bij Search Engine Optimisation moet wachten tot je webshop opnieuw geindexeerd wordt. Veel marketeers raden een combinatie van de twee vormen aan.

## Financier je webshop

Het starten van een eigen webshop hoeft niet duur te zijn, maar als je echt werk wilt maken van dit online verkoopkanaal, moet je investeren. Denk hierbij bijvoorbeeld aan het aannemen van marketeers, of het samenwerken met freelance experts.

Heb je een krediet nodig om je voorraad te financieren? Ook dat kan bij Floryn. Bij ons zakelijk krediet kun je flexibel geld opnemen voor de groei van jouw bedrijf. Je betaalt alleen rente voor het bedrag dat je gebruikt. Ontdek binnen twee minuten hoeveel je kunt lenen.