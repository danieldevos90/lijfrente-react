---
title: Bedrijfshuisvesting: zo regel je een futureproof werkplek
author: Redactie Floryn
url: https://www.floryn.com/blog/bedrijfshuisvesting-zo-regel-je-een-futureproof-werkplek
hostname: floryn.com
description: De manier waarop we werken is tijdens de coronacrisis flink op z’n kop gezet. Wat betekent dat als je wilt groeien en op zoek gaat naar een nieuw kantoor?
sitename: Floryn
date: 2021-10-14
tags: ['Bedrijfsgroei']
---
**De manier waarop we werken is tijdens de coronacrisis flink op z’n kop gezet. Wat betekent dat als je flinke groeiambitie hebt en op zoek gaat naar een nieuw kantoor? En is het slimmer om te huren of te kopen?**

## De impact van thuiswerken


Thuiswerken heeft in coronatijd een gigantische vlucht genomen, en het lijkt erop dat deze trend niet zomaar verdwijnt. Volgens onderzoeksinstituut TNO wil een kwart van de medewerkers ook na corona graag grotendeels thuiswerken. Een groot deel van de medewerkers wil wel weer af en toe naar kantoor. Maar liefst 43% van de ondervraagden geeft aan het thuiswerken graag te willen combineren met werken op kantoor.

De toekomst van het kantoor is dus meer hybride, er wordt samengewerkt tussen medewerkers op locatie en thuis. Controleer dus bij je zoektocht naar een nieuw bedrijfspand of hiervoor de juiste infrastructuur aanwezig is. Denk hierbij aan een razendsnelle internetverbinding en stilte werkplekken voor medewerkers die op kantoor komen om te kunnen focussen.

## Bepaal hoeveel werkplekken je nodig hebt

De kans is klein dat je straks weer elke dag 95% van je medewerkers op kantoor gaat verwelkomen. Omdat een halfleeg pand niet zo bevorderlijk is voor de sfeer, is het slim om hier bij het kiezen van bedrijfshuisvesting rekening mee te houden. Doe daarom tijdens je oriëntatie op een pand eerst onderzoek onder je medewerkers. Hoe vaak zijn zij van plan in de toekomst naar kantoor te komen?

Op basis daarvan kun je een goede inschatting maken van het aantal werkplekken dat je nodig hebt. Maak je schatting niet te krap, het zou vervelend zijn als je inkoopmanager straks vanuit het toilet moet gaan werken. Probeer ook rekening te houden met eventuele groei of krimp. Ben je van plan in de toekomst (veel) meer medewerkers aan te nemen? Of zit er juist een reorganisatie aan te komen?

## Vergeet de overige ruimtes niet

Genoeg werkplekken hebben is natuurlijk heel belangrijk, maar vergeet ook niet om te kijken naar andere ruimtes. Denk hierbij bijvoorbeeld aan opslag en een magazijn op locatie of daarbuiten. Vind je het belangrijk om een grote keuken te hebben, of is een kleine pantry genoeg? Is het ook een optie om ruimtes te delen met andere bedrijven? Vergeet niet te controleren of er genoeg parkeerruimte is en je makkelijk met het openbaar vervoer kunt komen.

## Bedrijfspand kopen of huren: wat is slimmer?

Als je eenmaal een idee hebt van het aantal werkplekken je nodig hebt, kun je gerichter gaan kijken naar geschikte bedrijfsruimtes. Je kunt hierbij kiezen tussen kopen en huren, of een combinatie. We zetten de belangrijkste voor- en nadelen op een rij:

### Huren

Als je besluit een bedrijfsruimte te huren, heb je het grote voordeel van flexibiliteit. Mocht je ooit willen verhuizen omdat je personeelsbestand sterk groeit of krimpt, hoef je de verkoop niet zelf te regelen. Ook ben je niet verantwoordelijk voor grote reparaties. Een nadeel is dat je nooit echt eigenaar wordt van het pand, terwijl je wel elke maand huur betaalt. Verder mag je vaak maar weinig aanpassingen doen aan het gebouw, mocht je dat willen.

### Kopen

Wanneer je kiest voor kopen, hoef je geen rekening te houden met de wensen en eisen van een verhuurder. Als jij graag van losse vergaderzalen een groot open kantoor wil maken, kun je dat zonder overleg doen. Daarnaast kun je je bedrijfsruimte zien als een investering in je bedrijf, het wordt onderdeel van je zakelijke vermogen.

Als je de bedrijfsruimte op termijn zou willen verkopen, bijvoorbeeld omdat je personeelsbestand is gegroeid, is de winst voor jouw bedrijf. Uiteraard kan het ook voorkomen dat je bedrijf in waarde daalt, dan is bij de verkoop het verlies ook voor jou. Bij het kopen van een bedrijfspand komt ook veel verantwoordelijkheid kijken. Je regelt zelf het onderhoud en zorgt ervoor dat je aan de energiebesparingsplicht voldoet.

### Een combinatie

Er is ook een soort middenweg mogelijk. Dan koop je de bedrijfsruimte op je eigen naam en verhuur je deze vervolgens aan je bedrijf. Je betaalt dus als bedrijf huur aan jezelf om de hypotheek af te lossen en de rente te betalen.

## Dit vinden wij belangrijk op het gebied van bedrijfshuisvesting

Wist je dat we bij Floryn ook op zoek zijn naar nieuwe bedrijfshuisvesting? Onze CEO en medeoprichter Sven van der Biezen vertelt wat hij graag ziet in een nieuwe bedrijfsruimte: “Ik vind het belangrijker dan ooit dat onze mensen in een gezonde werkomgeving kunnen werken. De bedrijfsruimte moet goed schoongemaakt worden en er moet voldoende ventilatie zijn. In operationele zin vind ik het belangrijk dat er genoeg ruimtes zijn om te kunnen bellen, op een manier dat andere collega’s daar geen hinder van ondervinden. Ook moeten er gezamenlijke ruimtes zijn om te kunnen vergaderen, maar ook om elkaar op de vrijdagmiddag te ontmoeten. Het sociale component is belangrijker geworden voor ons.”

Volgens Sven is het vooral belangrijk om je goed voor te bereiden op een grote beslissing als deze: “Uitstel is geen afstel. Zorg voor voldoende kapitaal als je eraan begint, dat geeft je meer ruimte om de juiste beslissingen te maken, zonder dat kapitaal je beperkt. Let hierbij op dat je betalingsachterstanden niet opstapelen en laat je goed adviseren door een accountant”.

Wil je meer weten over groeigericht ondernemen? Download onze longread vol praktische tips en inspirerende cases voor ondernemers die hun bedrijf willen laten groeien.