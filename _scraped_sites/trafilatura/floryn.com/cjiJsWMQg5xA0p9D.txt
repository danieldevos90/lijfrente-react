---
title: Rosella D'angeli: "Ik denk dat iedere onderneming vrouwen nodig heeft"
author: Redactie Floryn
url: https://www.floryn.com/blog/rosella-vegan-finest-foods
hostname: floryn.com
description: Rosella van Kuijen richtte Vegan Finest Foods op in 2019 en verkoopt inmiddels 70 producten in 10 landen. Lees hier hoe ze dit voor elkaar kreeg.
sitename: Floryn
date: 2021-10-14
tags: ['Ondernemen']
---
**In 2020 was ****36% van de ondernemers vrouw**** en dat aantal blijft stijgen. Vrouwelijke ondernemers zijn even vaak internationaal actief als mannelijke ondernemers, blijkt uit** **onderzoek van het CBS****. Daar kan Rosella D'angeli over meepraten. In 2019 startte Rosella samen met haar partner en de mannen van Vegan Junkfood Bar een nieuwe onderneming: Vegan Finest Foods. In een korte tijd zijn ze flink gegroeid en momenteel verkopen ze 70 producten in 10 landen. **

**Wat doet Vegan Finest Foods precies?**


Vegan Finest Foods ontwikkelt innovatieve 100% plantaardige producten. Dit hebben we helemaal *from scratch* zelf opgebouwd. We ontwikkelen de producten zelf en doen ook de branding. Onze producten zijn te koop bij de Jumbo en we leveren via groothandels aan restaurants. We hebben zo’n 70 producten, maar onze vegan sashimi is wel echt het paradepaardje. De vraag naar dit unieke product is enorm groot, ook in het buitenland. Zelfs in Amerika is de aandacht voor vegan sashimi in een korte tijd geëxplodeerd.

**Waarom heb je dit bedrijf gestart? Welke kans zag je?**


Idealisme heeft ons gebracht waar we nu zijn. Mijn partner en ik eten 100% plantaardig en we zagen dat de supermarkten heel weinig plantaardige producten aanboden. Dat moet beter kunnen, dachten we. Als we zorgen voor een groter aanbod lekkere plantaardige producten zullen mensen vaker kiezen voor een plantaardig alternatief. Vanuit dit idealisme werd ik ineens een zakenvrouw.

Onze belangrijkste doelgroep is flexitariërs. Deze groep is het grootst, dus als we met onze producten kunnen zorgen dat deze mensen nog minder vlees eten, maken we de meeste impact. Ouderen gaan minder snel om, misschien omdat ze vastgeroest zijn in het oude systeem. Daarom richten we ons met name op de jonge doelgroep. We zien dat jongeren het belangrijk vinden om na te denken over de toekomst van de planeet. We willen deze groep een hip en trendy maar vooral smakelijk plantaardig alternatief geven, zodat we met z’n allen minder vlees gaan eten.

**Wat is je ambitie?**


Ik wil met Vegan Finest Foods de meest aansprekende en unieke producten aanbieden en daarmee de grootst mogelijke plantaardige impact maken op de wereld. De vegetarische hamburgers en schnitzels kennen we inmiddels wel, daarom focussen wij echt op innovatieve producten. Hiermee maken we het aanbod plantaardige producten een stuk interessanter voor een grotere doelgroep.

Uiteindelijk streef ik naar een wereld waarin we zo min mogelijk gebruik maken van dierlijke producten. Niet alleen voor de dieren, maar ook voor het klimaat. Als ik daar mijn steentje aan kan bijdragen ben ik daar heel blij mee.

**Hoe ga je deze ambitie waarmaken?**

Met 70 producten moet je uitkijken dat je de focus niet verliest. We willen ons aanbod niet verder uitbreiden, maar juist beter maken. Als je bedrijf groter wordt gaat het innoveren niet meer zo hard als in het begin. Het tempo loopt nu al wat terug en dat moet ook. Ik wil eerst zorgen dat we goed vertegenwoordigd zijn in verschillende landen en samenwerken met de juiste mensen. We kiezen er bewust voor om samen te werken met mensen uit de landen waar we onze producten willen verkopen. De afspraken en strategie zijn heel belangrijk om een prijzenoorlog te voorkomen. Ik wil de grote groep flexitariërs bereiken en dat lukt alleen als mijn producten niet te duur worden. Pas als de strategie per land goed draait gaan we uitbreiden. We bestaan pas kort, maar groeien enorm hard. Op de cijfers kunnen we baseren of we bepaalde producten verder willen finetunen, of dat een deel van het assortiment plaats moet maken voor iets nieuws.

Mijn ultieme doel is om nog milieuvriendelijker te worden. Voor de verpakkingen is dat nu nog een uitdaging. Onze innovatieve producten zijn wat duurder dan een regulier product en een duurzame verpakking zou de prijs nog verder omhoog drijven. Je moet dan keuzes maken. Als we straks groter zijn zou ik heel graag aan de slag gaan met duurzame verpakkingen.

**Heb je voordelen of nadelen ondervonden aan vrouw zijn?**


Eerlijk gezegd merk ik daar helemaal niks van. Ik hoor wel eens dat vrouwen het lastig hebben in de zakenwereld, maar ik ervaar dat niet zo. Ik run het bedrijf samen met 3 mannen en ik heb het gevoel dat ik hetzelfde behandeld word als mijn partners. Ik word gelukkig altijd serieus genomen.

**Welke eigenschappen heb jij die jou tot een succesvolle onderneemster maken?**


Hier komen wel de ‘typische’ vrouwelijke eigenschappen naar boven. Ik denk dat ik goed ben in de organisatie van het bedrijf. Als je afspraken maakt komen daar veel vervolgstappen uit en ik ben goed in het opvolgen daarvan. Natuurlijk is elke man of vrouw anders, maar de mannen waarmee ik samenwerk komen vaak met goede nieuwe ideeën. De mannen starten iets nieuws op en ik zorg dat het ook echt gebeurt in de praktijk. Ik denk dat vrouwen vaak beter zijn in organiseren en snel schakelen. Wij vrouwen kunnen 6 dingen tegelijk. Daarom denk ik dat iedere onderneming vrouwen nodig heeft.

**Waar sta je nu als ondernemer? Ben je w****aar je had willen zijn toen je startte?**

Ik had nooit gedacht dat we zo snel zouden groeien! We zijn in 2019 opgericht en ik sta nu al verder dan ik ooit had durven dromen. Dat komt denk ik door het opstarten vanuit idealisme: ik wilde een aantal meter plantaardige producten in de supermarkt krijgen en dat werden er 75. De grootste uitdaging was het grootste vegan meterschap van 10 meter breed te realiseren en dit is gelukt!

Ik was eigenlijk niet bezig met cijfertjes. Ik vind het vooral heel kicken dat ik producten in de markt zet die lekker zijn en waarvoor geen dieren worden gebruikt. We draaien fantastische omzetten en hoewel onze investeringen hoog zijn krijg ik alleen maar complimenten van onze financieel adviseur. Natuurlijk is een goed salaris heel fijn, maar dat is niet mijn drijfveer. Ik werk veel uren per week omdat ik het leuk vind, als ik dat puur voor het geld zou doen zou ik het niet volhouden.

**Wat heeft corona betekend voor de groei van je bedrijf?**


We zijn vorig jaar flink gegroeid, maar in het begin hakte corona er wel even in. Alles ging dicht en groothandels stopten vrijwel direct met inkopen terwijl wij wel voorraden hadden staan. We hadden daarom snel kapitaal nodig om alles te kunnen financieren. Omdat ons bedrijf pas sinds 2019 bestaat kwamen we niet in aanmerking voor de steun van de overheid en ook bij de banken aankloppen had geen zin. Onze financieel adviseur is op zoek gegaan naar mogelijkheden en stelde voor om eens met Floryn te gaan praten.

**Hoe heeft Floryn je geholpen tijdens corona?**

Floryn kon ons - in tegenstelling tot de overheid en de banken - wel helpen. De financiering was supersnel geregeld. Dat was heel fijn, want we hadden ook snel geld nodig. We hebben altijd te maken met lange betalingstermijnen van klanten, maar door corona waren er ook klanten die überhaupt niet konden betalen. Gelukkig zijn alle bestellingen inmiddels weer op gang gekomen. We hebben veel van de situatie geleerd. Ik vraag mijn klanten tegenwoordig minimaal 50% vooraf te betalen.

**Hoe gaan de komende jaren eruit zien voor Vegan Finest Foods?**

Een van de doelstellingen is om in ons eigen land beter vertegenwoordigd te zijn. We doen op dit moment meer in het buitenland, maar willen dit jaar ook serieuze stappen gaan zetten in de supermarkten in Nederland. Daarnaast willen we verder groeien, meer klanten, uitbreiden en op een gegeven moment op een rustpunt belanden om alles weer even goed onder de loep te nemen. Op dat punt willen we dingen gaan verbeteren en producten tot in de puntjes finetunen.

**Heb je nog tips voor vrouwen die ook willen starten met ondernemen?**

Als je iets wil in het leven, dan moet je er gewoon voor gaan. Ik ben ervan overtuigd dat als je er echt 100% voor gaat, je alles kan bereiken wat je wil. Ik geloof wel in ‘The Secret’: dat je je eigen succes kan creëren door er echt in te geloven. Bij mij heeft dat gewerkt. Vanaf het begin van Vegan Finest Foods voelde ik in elke cel van mijn lichaam dat het een succes zou worden en zo geschiedde.

Voor mij persoonlijk is het belangrijk om te starten vanuit mijn eigen motivatie. Er zijn ongetwijfeld succesvolle ondernemers die alleen geld willen verdienen, maar voor mij werkt dat zo niet. Ik werk hard om een idealisme na te streven en dat doe ik met plezier. Ik heb vroeger ook voor werkgevers gewerkt en toen keek ik vaker op de klok. Het voelde een beetje doelloos, gewoon je uren maken en dan weer weggaan. Nu werk ik veel meer uren, maar ik ga nooit met tegenzin naar mijn werk. De vrijheid vind ik fantastisch: ik kan gaan en staan waar ik wil zonder verantwoording af te leggen.