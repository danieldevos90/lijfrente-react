---
title: Het bijzonder uitstel van betaling van belasting: dit zijn de regels!
author: Redactie Floryn
url: https://www.floryn.com/blog/bijzonder-uitstel-van-betaling-van-belasting
hostname: floryn.com
description: Het bijzonder uitstel van belastingbetaling verandert op 1 oktober 2021. Wat zijn de regels en wat verandert er voor jou? We zetten het op een rijtje!
sitename: Floryn
date: 2021-10-14
tags: ['Ondernemen']
---
**Als ondernemer kom je er niet onderuit: het betalen van belasting. Door de pandemie zijn er meerdere ****Corona steunpakketten**** geweest om bedrijven en ondernemers tegemoet te komen. Bijzonder uitstel van betaling van belasting is er daar één van, maar daar komt per 1 oktober verandering in. Welke regels gelden er nog en voor wie? Wij zetten het voor je op een rijtje. **

**Wat is bijzonder uitstel van betaling van belasting? **

Wanneer we het hebben over bijzonder uitstel van betaling van belasting dan hebben we het over het feit dat al je betalingsverplichtingen van belastingen in een bepaalde periode worden uitgesteld. Vervolgens komt de Belastingdienst met een betalingsregeling om deze uitgestelde betalingen terug te betalen. Dit is een regeling die je kunt aanvragen bij de Belastingdienst, waarna zij een bevestiging sturen van de aanvraag en toekenning. Pas na deze bevestiging heb je recht op uitstel. Een nieuwe regeling? Nee, dat niet! Deze regeling heeft eigenlijk altijd al bestaan, maar heeft in tijden van Corona zijn vlucht genomen.

**Voor wie geldt de uitstel van betaling?**

Iedere ondernemer heeft recht om het bijzonder uitstel van betaling aan te vragen. Tijdens het hoogtepunt van de coronacrisis zijn de criteria voor deze regeling echter verruimd en zijn de aanvragen van ondernemers met betalingsproblemen door de pandemie goedgekeurd.

**Wat verandert er nu precies?**

Zoals eerder benoemd vervalt per 1 oktober het bijzonder uitstel van betaling vanwege de coronacrisis. Het is niet meer mogelijk om dit na 30 september aan te vragen. Dit betekent dat je als ondernemer aan alle betalingsverplichtingen die op of na 1 oktober ontstaan moet voldoen. Hierbij geldt ook dat de betalingen van loonbelasting van september en omzetbelasting over september of het derde kwartaal uiterlijk op 31 oktober betaald en ontvangen moeten zijn.

## Wat kun je als ondernemer doen?

De Belastingdienst gaat uit van drie scenario’s die van toepassing kunnen zijn:

Scenario 1: Je hebt al uitstel aangevraagd

Loopt jouw bijzonder uitstel van 3 maanden af vóór 30 september 2021, en heb je nog geen verlenging aangevraagd? Dan hoef je dat ook niet meer te doen. De Belastingdienst zorgt er zelf voor dat jouw bijzonder uitstel doorloopt tot 1 oktober 2021. Aan betalingsverplichtingen die op of na deze datum ontstaan, moet je dan weer voldoen.

Scenario 2: Je hebt nog geen uitstel aangevraagd

Heeft jouw bedrijf op dit moment betalingsproblemen door de pandemie? Dan kun je nog tot 1 oktober 2021 bijzonder uitstel van betaling aanvragen. Je krijgt dan uitstel van betaling tot 1 oktober 2021.

Scenario 3: Je hebt verlenging van bijzonder uitstel gekregen

Je hebt uitstel van betaling tot 1 oktober 2021. De verlenging vervalt na deze datum automatisch.

Voor alle drie geldt dat je aan betalingsverplichtingen die op of na 1 oktober ontstaan, weer op tijd moet voldoen. Je ontvangt vanzelf een brief van de Belastingdienst met daarin een voorstel voor een betalingsregeling voor de belastingschuld die je hebt opgebouwd tijdens het bijzonder uitstel. Deze schuld kun je aflossen van 1 oktober 2022 tot 1 oktober 2027.

“Zorg voor een goede liquiditeitsbegroting, dit is essentieel om controle te houden op de financiële situatie binnen je bedrijf en om verrassingen te voorkomen. Door het opstellen hiervan krijg je inzicht in de financiële positie en biedt het de mogelijkheid om vroegtijdig maatregelen te nemen.”

##### - Maikel van Gameren, Financial Controller bij Floryn.

**Voor welke belastingen geldt dit? **

Het aanvragen van uitstel van belasting is mogelijk voor alle belastingen. Hierbij betekent het dan ook dat alle belastingen vanaf 1 oktober weer op de normale manier betaald moeten worden. Voor alle aanslagen inkomstenbelasting, Zorgverzekeringswet, vennootschapsbelasting, loonheffingen en omzetbelasting (btw) vraag je in één keer tegelijk uitstel van betaling aan. Hiervoor is één aanslag voldoende. Voor alle andere belastingen waarvoor je bijzonder uitstel kunt aanvragen geef je apart aan of je daar ook uitstel voor wilt.

**Welke gevolgen heeft dit voor een ondernemer? **

Als je bovenstaande leest wordt één ding snel duidelijk: er is weer liquiditeit nodig om dit te kunnen betalen. Dit heeft uiteraard gevolgen voor de cashflow van de onderneming. Een bedrijf zal voorzichtiger zijn om grote investeringen te doen of voorraden aan te leggen.

Heeft deze verandering impact op jouw financiële middelen? Gelukkig hoeft dit eventuele groeiambities of investeringsplannen niet in de weg te zitten. We denken graag met je mee over hoe je onderneming verder kan blijven groeien. Wil je weten hoe je er voor staat en meer inzicht in jouw financiële situatie? Vraag dan vrijblijvend jouw financieel dashboard aan.