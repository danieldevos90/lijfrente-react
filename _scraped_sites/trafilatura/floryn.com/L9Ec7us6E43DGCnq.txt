---
title: Floryn bereikt 100 miljoen mijlpaal aan zakelijke kredieten
author: Redactie Floryn
url: https://www.floryn.com/blog/mijlpaal-100-miljoen-kredieten
hostname: floryn.com
description: Floryn heeft afgelopen week, twee jaar na de oprichting van het bedrijf, in totaal voor meer dan € 100 miljoen aan zakelijke kredieten verstrekt.
sitename: Floryn
date: 2021-10-14
tags: ['Floryn']
---
‘s-Hertogenbosch, 3 december 2018 – InvoiceFinance heeft afgelopen week, krap twee jaar na de oprichting van het bedrijf, in totaal voor meer dan € 100 miljoen aan zakelijke kredieten verstrekt, waarvan het merendeel in de afgelopen 6 maanden. Een mijlpaal die ook de prangende vraag van bedrijven naar alternatieve financieringen weerspiegelt.

‘We zijn begonnen met InvoiceFinance om bedrijven te helpen aan snel, flexibel en eenvoudig zakelijk krediet van €10.000 tot €1 miljoen met een veel betere klantervaring en service dan bij de bank’, zegt Sven van der Biezen, directeur en mede-oprichter van InvoiceFinance. ‘Ik herinner me de opwinding van het allereerste krediet dat we verstrekten nog als de dag van gisteren. Dat het zo snel is gegaan, hadden we niet kunnen dromen.’

InvoiceFinance krijgt inmiddels meer dan 1.000 kredietaanvragen per maand, die met behulp van data-analyse en machine learning eerst automatisch worden beoordeeld. InvoiceFinance kijkt niet naar een gedateerde jaarrekening, maar naar actuele banktransacties waardoor niet alleen sneller, maar ook betere risicoanalyses gemaakt worden: van alle leningen die zijn verstrekt heeft InvoiceFinance minder dan 0,1% moeten afboeken.

‘De impact van FinTech zal de aankomende jaren alleen maar toenemen, maar onze aanpak draait niet alleen om data. We zijn geen bank, maar ondernemers, net zoals onze klanten. Dat merken ze’, zegt Sven van der Biezen. ‘Er is afgelopen maand voor bijna €500.000 per dag aan zakelijke kredieten verstrekt, waarmee we vele bedrijven – van klein tot groot – hebben geholpen om te groeien, banen te creëren en hun ambities te realiseren.’

**Over InvoiceFinance**

InvoiceFinance is een FinTech startup waar ondernemers terecht kunnen voor zakelijke kredieten van €10.000 tot €1 miljoen, met een veel betere klantervaring en service dan bij de bank. InvoiceFinance is opgericht in 2016 en kreeg in 2017 een kapitaalinjectie van 6 miljoen euro van onder andere Peak Capital, bekend van Catawiki en IENS, en Kalo Bagijn, mede-oprichter van BinckBank en Brand New Day. Bij de startup, die is gevestigd in de Jheronimus Academy of Data Science (JADS) in ’s-Hertogenbosch, werken 40 professionals.