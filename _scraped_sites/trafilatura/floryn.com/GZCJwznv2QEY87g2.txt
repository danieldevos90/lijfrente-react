---
title: People of Floryn: Daimy, gezelligheidsdier, backpacker in spé én Customer Support Officer
author: Redactie Floryn
url: https://www.floryn.com/blog/people-of-floryn-daimy
hostname: floryn.com
description: Maak kennis met Daimy. Energiek, gezellig en avontuurlijk als ze is, verrijkt ze ook Floryn hiermee. We duiken in haar wereld, zowel binnen als buiten Floryn.
sitename: Floryn
date: 2024-04-11
tags: ['Floryn']
---
**I****n het bruisende hart van Tilburg, aan de levendige Piushaven (jep, precies daar waar je lekker langs het water kunt chillen), vind je Daimy. Energiek, gezellig en avontuurlijk als ze is, verrijkt ze ook Floryn hiermee. Met haar bijna 28 jaar maakt ze deel uit van het Team Relatiemanagement. We duiken in haar wereld, zowel binnen als buiten Floryn. **

**Zon, gezelligheid en feestjes**

In haar vrije tijd is Daimy het liefst lekker op pad. Dan vind je haar waarschijnlijk ergens waar het zonnetje schijnt en er een plekje vrij is op het terras, of met een drankje in haar hand en een zonnebril op, op een leuk feestje in het weekend. Je zou zachtjes best kunnen zeggen dat Daimy een echte levensgenieter is, die maar al te graag het leven viert onder de zon!

Maar dat is niet alles. Naast dat ze gek is op gezelligheid, gaat ze er ook flink tegenaan in de boksschool. Maar liefst twee keer per week staat er een intensieve training op de planning. Door de grote stappen die ze heeft gemaakt, is ze nieuwsgierig naar meer om hier nog meer uit te halen. Deze sportieve krachttoer onderstreept haar vastberadenheid en moed. Oppassen dus ;).

Oh, en Daimy heeft ook sinds kort het hardlopen ontdekt. Samen met collega's staat ze eind mei aan de startlijn van de Vestingloop in Den Bosch, klaar om de 10 km te overwinnen. Dat is pas je grenzen verleggen!

“Elke dag is anders. Van klanten helpen met hun financieringsaanvragen tot samenwerken met de Development afdeling om onze service te verbeteren.”


**Backpack of koffer?**

Dit jaar gaat ze ook letterlijk haar grenzen verleggen tijdens een maand ‘backpacken’. Of daar ook daadwerkelijk een rugzak wordt meegenomen of misschien toch een koffer, is Daimy nog niet uit. Nou, als we je één tip mogen geven: neem die backpack! Deze trip naar Bali wordt haar eerste solo-reis, dus avontuur gegarandeerd.

**Van verslavingszorg naar FinTech**

Voordat ze startte bij Floryn, werkte Daimy in de verslavingszorg en studeerde ze psychische verpleegkunde. Een wereld van verschil met de financiële sector, maar juist die ervaring maakt haar zo veelzijdig. En ze is nog niet klaar met leren, want naast haar werk bij Floryn studeert ze door om nog dieper in de financiële materie te duiken.

Binnen de muren van Floryn rockt Daimy in ons Team Relatiemanagement als Customer Support Officer. Ze is een ster in het ondersteunen van Mieke en Nicole, en haar rol groeit met de dag. Daimy vertelt: “Dat we samen toffe trips maken, zoals naar Lissabon of op skitrip, maakt werken hier alleen maar leuker. Het kantoor van Floryn voelt echt als een tweede thuis, een plek waar je graag komt.”

Wat haar werk zo leuk maakt? Ze vertelt: “Elke dag is anders. Van klanten helpen met hun financieringsaanvragen tot samenwerken met de Development afdeling om onze service te verbeteren. En mijn ambitie? Onze klantenkring verdubbelen, zodat we nog meer ondernemers kunnen helpen.”

**Je kunt niet altijd 6 gooien**

Als we Daimy vragen wat haar typerende quote is voor op een Delftsblauwe tegel, moet ze lachen. Maar ze weet het direct! “Je kunt niet altijd 6 gooien”. Wat er ook gebeurt, Daimy blijft lachen, geeft niet op en maakt er het beste van. Het leven zit vol ups en downs, maar er is altijd een weg vooruit. Met haar positieve instelling en avontuurlijke geest is ze een onmisbare kracht binnen ons team.

**Daimy's collega worden?**

Bij Floryn maak je deel uit van een ambitieus team dat de fintech-industrie op zijn kop zet. Met een cultuur van innovatie, ruimte voor persoonlijke groei en een fijne werkomgeving, dagen wij je uit om het beste uit jezelf te halen en samen door te groeien. Kom ons team versterken!