---
title: Welke wetten zijn er voor webshops?
author: Redactie Floryn
url: https://www.floryn.com/blog/welke-wetten-zijn-er-voor-webshops
hostname: floryn.com
description: Een webshop biedt jou als ondernemer veel vrijheid. Toch zijn er ook een aantal regels waar je je aan moet houden. Lees meer over Nederlandse èn EU wetten.
sitename: Floryn
date: 2022-05-18
tags: ['Bedrijfsgroei']
---
**Een webshop biedt jou als ondernemer veel vrijheid. Je hebt immers geen eigen winkelruimte nodig. Toch zijn er ook een aantal regels waar je je aan moet houden. Je krijgt namelijk te maken met Nederlandse èn Europese wetten.**

## Nieuwe wet vanaf 28 mei 2022

28 mei 2022 is een belangrijke datum voor webshopeigenaren. Vanaf die datum moet je je namelijk aan een aantal nieuwe Europese regels houden. Zo mogen reviews en beoordelingen niet meer zomaar getoond worden. Je moet aangeven:

- Hoe je de echtheid van de reviews controleert
- Welke reviews gesponsord zijn
- Of je zowel positieve als negatieve reviews toont

Geef je wel eens korting? Dan moet je voortaan ook de echte prijs vóór de korting laten zien (de laagste prijs van minstens 30 dagen voor de actie). Je mag ook een vergelijking maken met de concurrent of adviesprijs.

Daarnaast ben je verplicht om je klant te informeren wanneer je een gepersonaliseerd aanbod laat zien. Bijvoorbeeld op basis van aankoopgeschiedenis of zoekopdrachten.

## Minimale bedenktijd

Als je via jouw webshop aan consumenten verkoopt, krijg je te maken met een minimale bedenktijd van 14 werkdagen. Dat betekent dat je klant een product zonder enige reden mag terugsturen. Deze bedenktijd gaat in vanaf het moment dat je klant het product ontvangt. Je mag geen kosten rekenen of eisen stellen aan de retouren. Wel mag je de klant vragen om de verzendkosten zelf te betalen.

Uiteraard mag je de bedenktijd ook verlengen als extra dienstverlening, bijvoorbeeld naar 30 dagen. Houd er wel rekening mee dat je altijd duidelijk moet vermelden hoe lang de bedenktijd in jouw webshop precies is. Als je dit niet doet, wordt deze namelijk automatisch verlengd tot maar liefst drie maanden.

## Verplichte informatie webshops

De Nederlandse overheid wil dat consumenten duidelijk kunnen zien met wat voor onderneming ze te maken hebben. Daarom ben je verplicht om minimaal de volgende informatie te vermelden:

- De naam van je onderneming, zoals het bij de Kamer van Koophandel bekend is
- Je registratienummer bij de Kamer van Koophandel
- Het adres van je onderneming
- Een telefoonnummer en e-mailadres waarop klanten je webshop kunnen bereiken
- Je btw-identificatienummer

Doe je dit niet? Dan kun je een boete krijgen van de Autoriteit Consument & Markt (ACM).

### Persoonsgegevens verwerken

Verwerk je zelf persoonsgegevens, zoals de namen, adressen en e-mailadressen van klanten? Dan moet je voldoen aan de privacywet Algemene Verordening Gegevensbescherming (AVG). Deze wet schrijft voor dat klanten geïnformeerd en actief toestemming moeten geven over het gebruik van hun data. Ook moet je deze data goed beschermen tegen cyberaanvallen. Als je dit niet (goed) doet, kun je een boete krijgen van de Autoriteit Persoonsgegevens (AP).

## Iedereen toegang tot je webshop

Vanuit Europese wetgeving ben je verplicht om je volledige webshop toegankelijk te maken voor iedereen. Je mag geen geoblocking toepassen. Dit is een techniek waarbij je klanten uit bepaalde landen weert op basis van IP-adres. Je moet dus exact dezelfde diensten aanbieden in elk land. Ook mag je de klant niet automatisch doorsturen naar een landenspecifieke webshop, je moet hiervoor expliciet toestemming vragen.

## Internationale bestellingen

Als je ook over de grens gaat verkopen, krijg je te maken met lokale wet- en regelgeving. Denk bijvoorbeeld aan verpakkingsmateriaal. In Nederland heb je alleen een registratieplicht voor hoeveel je hiervan gebruikt. In Duitsland en Frankrijk moet je de verpakking weer terugnemen (vanaf de eerste gram die je het land inbrengt). Daarom is het slim om goed onderzoek te doen voordat je in een nieuw land verkoopt.

## Extra kapitaal nodig?

Het starten van een eigen webshop hoeft niet duur te zijn. Toch is het soms fijn om wat extra kapitaal achter de hand te hebben, bijvoorbeeld voor de inkoop van je voorraad. Speciaal voor dit soort situaties bied Floryn zakelijke kredieten aan. Je kunt hierbij flexibel geld opnemen wanneer jij dit nodig hebt, bijvoorbeeld als je ineens een flinke order binnenkrijgt. Doe binnen drie minuten een online aanvraag, binnen 24 uur weet je precies hoeveel je kunt lenen.