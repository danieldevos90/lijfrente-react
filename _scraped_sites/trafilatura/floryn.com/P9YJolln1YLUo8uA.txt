---
title: 5 tips: zo zorg je dat jouw klanten sneller betalen
author: Redactie Floryn
url: https://www.floryn.com/blog/zo-zorg-je-dat-jouw-klanten-sneller-betalen
hostname: floryn.com
description: Vlot betalende klanten zorgen voor een gezonde cashflow. Ondernemers moeten vaak lang wachten op hun geld. Tips voor een boost van je debiteurenbeheer!
sitename: Floryn
date: 2021-10-14
tags: ['Technology']
---
**Vlot betalende klanten zorgen voor een gezonde cashflow. Helaas moeten veel ondernemers lang wachten op hun geld, zeker in de zomermaanden. Blijven jouw facturen ook vaak lang liggen? Met deze tips geef je jouw debiteurenbeheer een boost!**

Hoe sneller jouw klanten betalen, des te meer geld jij in kas hebt. Dat kun je vervolgens inzetten voor innovatie of groei. Ontdek hoe jij je klanten kunt stimuleren om sneller facturen te betalen.

**Tip: **Check de kredietwaardigheid van je klanten voordat je met hen in zee gaat. Zo kun je bij de Kamer van Koophandel gegevens over een eventueel faillissement aanvragen. Werk je voor consumenten? Dan kun je informatie over schulden opvragen bij het BKR.

## Maak heldere afspraken

Voordat je aan de opdracht begint, is het belangrijk om overeen te komen wat de klant precies verwacht en wat jij kunt leveren. Wat zit er in de prijs inbegrepen en wat niet? Bespreek dit niet alleen mondeling, maar zet dit duidelijk op een offerte. Zo kan er geen discussie ontstaan over je uiteindelijke factuur. Dat zou de betaling namelijk flink kunnen vertragen.

Vergeet ook niet om je algemene voorwaarden mee te sturen. Hierin leg je bijvoorbeeld vast wat er gebeurt bij een conflict, of wanneer je klant niet tevreden is. Dit kan een hoop ellende en wanbetaling voorkomen.

## Aan de slag met je betaaltermijn

De meeste ondernemers houden de standaard betaaltermijn van dertig dagen aan bij zakelijk klanten en veertien dagen bij consumenten. Dat hoeft helemaal niet, je mag in de basis zelf bepalen welke termijn je hanteert.

- Bij consumenten moet de betaaltermijn volgens de wet ‘redelijk’ zijn. Dit leg je dit vast in de algemene voorwaarden.
- Bij zakelijk klanten mag je elke betaaltermijn onder de zestig dagen afspreken. Ga hierover het gesprek aan met je klant, waarin je duidelijk maakt dat dit je enorm kan helpen bij de groei van je bedrijf. Nee heb je, ja kun je krijgen!

### Laat je klanten vooraf betalen

Wist je dat het helemaal niet verplicht is om je facturen achteraf te sturen? Je kunt er ook bij zakelijke klanten voor kiezen om van tevoren te factureren. Je gaat dan pas aan de slag als het volledige bedrag op je rekening staat. Dat geeft jou een hoop extra zekerheid.

## Stuur je facturen op tijd

Hoe langer jij wacht met het sturen van je facturen, des te later je klanten zullen betalen. Maak er daarom een gewoonte van om altijd direct een factuur te sturen wanneer je een opdracht afrondt. Dit is zeker belangrijk in de zomermaanden. Bij veel bedrijven gaan medewerkers dan massaal op vakantie. Je zult maar net de pech hebben dat je contactpersoon van de administratie drie weken op Gran Canaria zit.

## Communiceer positief

Helaas kan het toch gebeuren dat je te maken krijgt met een wanbetaler. In dat geval is het belangrijk om in je communicatie vriendelijk en positief te blijven. Natuurlijk word je niet bepaald vrolijk van een laat betalende klant, maar op deze manier blijft je relatie intact en kun je in het vervolg prettig blijven samenwerken.

Het (te) laat betalen van een factuur is ook lang niet altijd kwade opzet. Het kan maar zo gebeuren dat je factuur over het hoofd is gezien, of dat het bedrijf zelf in zwaar weer zit. Stuur dus eerst een vriendelijke herinneringsmail en klim in de telefoon voordat je een briesend een incassobureau inschakelt. Met stroop vang je immers een stuk meer vliegen dan met azijn!

Natuurlijk wil jij door met ondernemen, ook wanneer sommige klanten te laat betalen. Floryn helpt je hier graag bij, zodat je onbezorgd door kan naar de volgende klus! Bekijk hier de oplossingen die wij bieden.

Ben je benieuwd hoe jouw bedrijf er voor staat? Vraag dan vrijblijvend ons financieel dashboard aan.