---
title: Wat is content marketing? Een overzicht
url: http://www.capitalbox.nl/blog/wat-content-marketing-een-overzicht
hostname: capitalbox.nl
description: Content marketing is een populair onderwerp, zowel in grote als in kleine bedrijven. Maar wat is het precies en hoe kan uw bedrijf er zijn voordeel mee doen?
sitename: CapitalBox
date: 2022-08-16
---
# Wat is content marketing? Een overzicht

Content marketing is een populair onderwerp, zowel in grote als in kleine bedrijven. Maar wat is het precies en hoe kan uw bedrijf er zijn voordeel mee doen?

## Verschil tussen content marketing en reclame

Om te beginnen moeten we vaststellen dat content marketing iets anders is dan reclame. Reclame en content marketing zijn wel twee verschillende kanten van dezelfde medaille.

Reclame is een vorm van outbound marketing. Dat betekent dat mensen content (reclame) onder ogen krijgen, terwijl ze op dat moment met iets anders bezig zijn. Het kan zijn dat deze mensen geïnteresseerd zijn in wat u aanbiedt, maar misschien ook niet. Advertenties op tv, radio, Facebook en Google – dit is allemaal reclame.

Content marketing daarentegen is een vorm van inbound marketing. Dat betekent dat de nadruk ligt op de productie van content die mensen aantrekt die daarin zijn geïnteresseerd. Een blog, een nuttige handleiding, een infographic – dit is allemaal content.

Maar dit betekent niet dat deze twee vormen elkaar uitsluiten. De combinatie van reclame en content marketing is buitengewoon effectief.

## Wat is content?

Voordat we wat verder ingaan op content marketing, is het verstandig om eerst het begrip content te definiëren. Het eerste waar veel marketeers aan denken als het over content gaat, is een blogpost. Ze hebben gelijk: dat is content. Toch moet u verder denken als u bezig bent met het ontwikkelen van een strategie voor content marketing. Elk bedrijfstak is anders. Een blog heeft zeker zijn voordelen, maar is toch niet altijd de beste benadering. De content die een bedrijf produceert hangt af van de producten die het maakt, de bedrijfstak, het publiek en de sterke kanten van het bedrijf. In deze post definiëren we content als alles dat iets communiceert, bijv. een idee, een verhaal of een emotie. Content kan een tekst zijn, maar ook een afbeelding, een video, een website of een speciaal tweemaandelijks tijdschrift.

## Wat is content marketing?

Content marketing is het proces waarbij een van tevoren gedefinieerd publiek consequent wordt voorzien van waardevolle en relevante content om daarmee gewenst klantgedrag te bevorderen. Dat is bijv. een like op uw Facebook-pagina, de aankoop van een product of de aanbeveling van een product aan een vriend.

Een vaak gebruikte uitdrukking onder marketeers luidt: content is koning. En daar is een goede reden voor. Als content marketing succesvol is, kan het ertoe bijdragen dat een bedrijf naamsbekendheid opbouwt en loyale en winstgevende volgers verzamelt, op een manier die met geen enkele andere vorm van reclame kan worden bereikt. In tegenstelling tot betaalde advertenties en eenmalige marketingcampagnes is content marketing echter een langetermijnstrategie, die veel tijd en inspanning kan kosten voordat u resultaten ziet. Het is belangrijk om dat niet te vergeten.

## Hoe kan content marketing u helpen om uw bedrijfsdoelen te realiseren?

Content kan op vele verschillende manieren worden gebruikt. De strategie voor content marketing kan daarom van bedrijf tot bedrijf verschillen. Maar hoe verschillend ze ook zijn, alle strategieën voor content marketing hebben als doel om een bijdrage te leveren aan het realiseren van bepaalde bedrijfsdoelen. Met die informatie in ons achterhoofd beschrijven we hier enkele manieren waarop content marketing vaak in bedrijven wordt gebruikt.

## Naamsbekendheid vergroten

Dankzij de betaalbare prijzen van online reclameplatforms zoals Facebook en Google kunnen nu ook kleinere bedrijven een groter publiek bereiken. Eerder was het voor deze bedrijven te duur om reclame te maken via traditionele kanalen als tv, radio en de gedrukte media. Hoewel online reclame nog steeds betaalbaar is, zijn de prijzen wel steeds hoger geworden. Dat heeft ertoe geleid dat bedrijven steeds vaker content marketing gebruiken: een alternatieve en goedkopere manier om potentiële klanten te bereiken. De twee meest gebruikte strategieën om naamsbekendheid te vergroten zijn SEO en gastenblogs.

### SEO

SEO (search engine optimization, zoekmachineoptimalisatie) is een proces waarbij een bedrijf relevante content (vooral blogposts) op zijn website publiceert met als doel om voor bepaalde zoektermen hoger te scoren in de lijst met resultaten. Mensen die online iets willen opzoeken, gebruiken daarvoor nog steeds vooral Google en de andere zoekmachines. Hoe hoger u scoort bij een zoekmachine, hoe meer bezoekers van hoge kwaliteit u kunt verwachten.

### Gastenblogs

Een gastenblog houdt in dat een bedrijf relevante content (artikelen, infographics etc.) publiceert op de website van een derde partij om zo in contact te komen met de bezoekers van die website. Gastenblogs waren ooit zeer geliefd bij marketeers. Het gebruik ervan is echter steeds minder geworden vanwege de lage kwaliteit van de geproduceerde content.

## Vertrouwen opbouwen

Veel klanten kopen niet zomaar bij iedereen. Vertrouwen is heel belangrijk, vooral bij online winkelen. Dat vertrouwen kan een bedrijf op termijn opbouwen door het gebruik van relevante en aantrekkelijke content. Sociale media zijn daarvoor een buitengewoon geschikt kanaal.

## Merkwaarde vergroten

Het is van groot belang voor het langetermijnsucces van een bedrijf dat het invloed heeft op wat mensen van het bedrijf vinden en wat ze ermee associëren (bijv. goedkoop, betrouwbaar, hoge of lage kwaliteit). Content marketing kan worden gebruikt om bepaalde waarden te communiceren waarmee u wilt worden geassocieerd. Uw taalgebruik, het soort afbeeldingen of video’s dat u gebruikt – het maakt er allemaal deel van uit. In tegenstelling tot het vergroten van de naamsbekendheid en het opbouwen van vertrouwen is dit een strategie die van invloed is op elk aspect van uw bedrijf en hoe het opereert.