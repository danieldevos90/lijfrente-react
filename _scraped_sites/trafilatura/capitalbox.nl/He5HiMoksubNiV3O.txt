---
title: In gesprek met onze Partnership Manager Rik Heintzberger
url: http://www.capitalbox.nl/blog/gesprek-met-onze-partnership-manager-rik-heintzberger
hostname: capitalbox.nl
description: Regelmatig gaan wij in gesprek met onze eigen collega’s om een kijkje achter de schermen te bieden bij CapitalBox. Deze week is het de beurt aan Rik Heintzberger. We vragen Rik naar zijn rol en verantwoordelijkheden, maar ook naar hoe omgaat met de Covid-19 situatie en wat zijn ervaringen waren met de overname van Spotcap Nederland door CapitalBox.
sitename: CapitalBox
date: 2024-08-15
---
# In gesprek met onze Partnership Manager Rik Heintzberger

*Regelmatig gaan wij in gesprek met onze eigen collega’s om een kijkje achter de schermen te bieden bij CapitalBox. Deze week is het de beurt aan Rik Heintzberger. We vragen Rik naar zijn rol en verantwoordelijkheden, maar ook naar hoe omgaat met de Covid-19 situatie en wat zijn ervaringen waren met de overname van Spotcap Nederland door CapitalBox.*

## Hoe zie je jouw rol als Head of Accountmanagement binnen CapitalBox Nederland?

In mijn huidige rol als manager van het Partnership team ben ik verantwoordelijk voor het partnernetwerk van CapitalBox in Nederland. Ik doe dit samen met drie accountmanagers die ik ondersteun in hun werkzaamheden en persoonlijke ontwikkeling. Het partnershipteam is altijd goed op de hoogte van wat er speelt op de financiële markt en in het MKB en vanuit CapitalBox Nederland ben ik bij veel (digitale) events en in communicatie uitingen vaak het gezicht naar buiten.

Mijn team heeft in de praktijk veel raakvlak met alle afdelingen zoals de customer-service afdeling bij lopende aanvragen, de analisten bij beslissingen over partneraanvragen en we werken nauw samen met de afdeling marketing. Vanuit mijn rol zorg ik dat deze samenwerking optimaal verloopt.

## Wat maakt jouw werk interessant en leuk?

Mijn werk is erg afwisselend. Ik ben nog altijd ook operationeel betrokken, dat wil zeggen dat ik zelf ook nog steeds met een aantal adviseurs direct contact onderhoud. Ik vind dit leuk en op deze manier houd ik het gevoel met de markt. Op intern vlak ben ik natuurlijk veel bezig om binnen mijn team te zorgen dat zaken goed blijven lopen en het team zich blijft ontwikkelen. Ik houd me verder bezig met een divers aantal projecten en ik ben onderdeel van het Nederlandse managementteam. Ik werk en sta graag in contact met mensen al is dat op dit moment soms iets lastiger gezien het thuis en online werken. Gelukkig is er via de onlinekanalen ook een hoop mogelijk.

Tot slot zorg ik dat ook strategische samenwerkingen blijven doorlopen, die ofwel op de lage termijn interessant zijn, of voor CapitalBox als bedrijf van grote toevoeging zijn.

## De Covid-19 situatie heeft het land op zijn kop gezet, hoe ga je daarmee om?

Het heeft ervoor gezorgd dat de werkzaamheden met name voor de accountmanagers, die toch vooral veel op pad willen zijn, compleet veranderd is. Door de huidige regels omtrent contact is het aantal afspraken minimaal, we proberen veel online te doen, maar je merkt toch dat dit anders is dan daadwerkelijke bezoeken, omdat je een deel van de interactie mist. Dit is natuurlijk ook binnen de eigen organisatie het geval en zeker na de overname is het bijzonder om mee te maken dat je dagelijks met tientallen nieuwe collega’s werkt die je nog nooit “live” gezien hebt.

Thuis heb ik gelukkig een fijne werkplek en voldoende ruimte en als er even niet gewerkt hoeft te worden zorgen mijn vrouw, kind en vrienden voor gezelligheid en dat ik niet hoef stil te zitten.

## Spotcap Nederland is in oktober jl. overgenomen door CapitalBox, hoe is dit voor jou verlopen?

Het is een bijzondere tijd geweest en dat is het nog steeds. CapitalBox is een bestaande organisatie met een groot team professionals en hierin moest ons Nederlandse team en ons businessmodel worden ingevlochten. Volledig digitaal vanuit huis zijn we met de nieuwe collega’s meteen hard aan de slag gegaan om de integratie zo snel en zo goed mogelijk in orde te maken. Het was goed om te merken dat het bestaande CapitalBox team een fijne club mensen is waarmee we goed mee kunnen samenwerken. Hierdoor hebben we in een sneltreinvaart veel processen in orde kunnen maken en kunnen we nu al terugkijken op een mooie eerste transitieperiode. Voor mezelf is de overname prettig geweest, we hebben met Spotcap door de crisis een kleine periode onze deuren moeten sluiten en het is nu erg fijn om weer vol aan de slag te kunnen en het MKB financiering aan te kunnen bieden.

## Wat heeft dit betekent voor jouw rol binnen het bedrijf?

Mijn rol is veelal ongewijzigd gebleven, al rust iets meer verantwoordelijkheid op mijn schouders met betrekking tot de strategische samenwerkingen. Ik was hier altijd al zijdelings bij betrokken dus wat dat betreft is het een natuurlijke overgang, maar ik vind het een mooie uitdaging.

Met betrekking tot mijn directe collega’s, het accountmanagement team en het Nederlandse team is ook veel vertrouwd gebleven. Bijna alle collega’s van het Spotcap team zijn meegegaan naar CapitalBox. Dat is fijn en maakt het ook makkelijk en snel schakelen omdat we goed op elkaar zijn ingespeeld en weten wat we aan elkaar hebben. CapitalBox is een organisatie met diverse kantoren in Scandinavië en voor mij persoonlijk is het even wennen dat mijn leidinggevende nu in Zweden zit. Gelukkig zijn we op het gebied van online werken al wel wat gewend en daarnaast is het positief om te merken dat mijn Engels door deze verandering met sprongen vooruit is gegaan doordat we nu nog meer met internationale collega’s samen werken.

## Wat betekent het voor het partnernetwerk dat jij ondersteund?

De samenwerking met het Spotcap partner netwerk was altijd erg goed en dat willen we graag voortzetten onder de CapitalBox vlag. Het was daarom ook erg fijn om te zien dat het merendeel van de partners nu al is aangesloten bij CapitalBox. In de afgelopen maanden hebben we hard gewerkt om alles in orde te maken voor ons netwerk. We hebben een nieuw partner contract gemaakt, adviseurs ingelicht over de nieuwe werkwijze en kennis laten maken met de mogelijkheden en partner portal van CapitalBox. Het is ontzettend goed om te merken dat veel partners ons direct weer weten te vinden om vraagstukken op te lossen en ondernemers te helpen groeien. We hebben tijdens het schrijven van deze Q&A alweer ruim 100 aanvragen mogen toetsen, dus de vaart zit er weer goed in. We hebben de propositie zoveel mogelijk gelijk proberen te houden en daar waar nodig zelfs nog iets weten te versimpelen. We merken dat er qua IT nog wel een en ander moet worden geoptimaliseerd en we danken alle partners dan ook voor het geduld dat ze hebben met sommige processen.

## Wil je ons nog wat meegeven?

Wellicht is het goed om toch nog wat achtergrond te geven op het hele verhaal. Ik merk dat veel mensen verbaasd zijn dat we niet verder zijn gegaan onder de Spotcap naam gezien de goede naam die we hebben opgebouwd in de afgelopen 5 jaar. De overname is voor CapitalBox een strategische keuze geweest om ook in het middelgrote MKB meer tractie te krijgen als financier. CapitalBox was al een bestaande financier die actief is in 5 andere landen in Europa en derhalve is het vanuit die kant gezien erg belangrijk dat de naam verder wordt uitgebouwd. Tot slot hangt er een ambitieuze groeistrategie aan vast, wat betekent dat het beter voor ons is om daarop aan te haken. We verwachten dan ook met mooie nieuwe mogelijkheden te komen in de komende periodes. Maar daarover hoort u later meer..!

Wil je meer weten of heb je vragen? Neem dan contact op via partners@capitalbox.nl